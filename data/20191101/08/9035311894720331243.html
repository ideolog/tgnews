<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/01/dogu-akdeniz-de-sondaj-cal-smalar-yuruten-fatih-gemisi-turkiye-ye-donuyor"/>
    <meta property="og:site_name" content="euronews"/>
    <meta property="article:published_time" content="2019-11-01T08:21:22+00:00"/>
    <meta property="og:title" content="Doğu Akdeniz'de faaliyette bulunan Fatih gemisi Türkiye'ye dönüyor"/>
    <meta property="og:description" content="Doğu Akdeniz’de nisan ayından beri doğal gaz ve petrol arama çalışmaları kapsamında sondaj çalışmalarını sürdüren Fatih gemisi Türkiye'ye dönüyor"/>
  </head>
  <body>
    <article>
      <h1>Doğu Akdeniz'de faaliyette bulunan Fatih gemisi Türkiye'ye dönüyor</h1>
      <address><time datetime="2019-11-01T08:21:22+00:00">01 Nov 2019, 08:21</time> by <a rel="author">Euronews </a></address>
      <p>Doğu Akdeniz’de nisan ayından beri doğal gaz ve petrol arama çalışmaları kapsamında sondaj çalışmalarını sürdüren Fatih gemisi Türkiye'ye dönüyor.</p>
      <p>Yunan Kathimerini gazetesi, "Akamas yarımadasının batısında konuşlandırılan Fatih gemisi Kıbrıs'ın münhasır ekonomik bölgesinden uzaklaşarak Türkiye'ye doğru hareket ediyor ancak tam olarak nereye gittiğinin belli değil" ifadelerini aktardı.</p>
      <p>Türkiye Enerji ve Tabii Kaynaklar Bakanı Fatih Dönmez geçtiğimiz haftalarda Fatih gemisinin çalışmalarının sonuna yaklaştığını belirtmişti.</p>
      <p>Türkiye'ye ait diğer sondaj gemisi Yavuz ise, 7 Ekim'de Doğu Akdeniz'e gelerek, 7. parselde yer alan Güzelyurt-1 lokasyonunda sondaj çalışmalarına başlamıştı.</p>
      <p>Kıbrıs Rum hükümeti, hidrokarbon arama lisansı verdiği alanlara Türkiye’nin sondaj gemisi yollamasının bölgedeki gerginliği ciddi bir şekilde arttırdığını belirterek Ankara’nın adanın egemenlik haklarını ihlal ettiğini <a href="https://tr.euronews.com/2019/10/10/eni-den-dogu-akdeniz-uyarisi-bolgeye-savas-gemileri-gelirse-sondaji-birakiriz">savunuyor.</a></p>
      <ul>
        <li>
          <a href="https://tr.euronews.com/2019/07/19/dogu-akdeniz-sondaj-faaliyetleri-bilmeniz-gereken-her-sey-dogal-krizi-turkiye-kibris-ab">Doğu Akdeniz'de sondaj faaliyetleri: 6 başlıkta bilmeniz gereken her şey</a>
        </li>
        <li>
          <a href="https://tr.euronews.com/2019/10/10/eni-den-dogu-akdeniz-uyarisi-bolgeye-savas-gemileri-gelirse-sondaji-birakiriz">ENI'den Doğu Akdeniz uyarısı: Bölgeye savaş gemileri gelirse sondajı bırakırız</a>
        </li>
      </ul>
      <h3>AB'den Türkiye'ye yaptırım kararı</h3>
      <p>Temmuz ayında Avrupa Birliği (AB) Dışişleri Bakanları, Türkiye'nin Doğu Akdeniz'deki doğal gaz sondaj çalışmaları nedeniyle Ankara'ya yaptırım kararı <a href="https://tr.euronews.com/2019/09/16/brukselde-turkiyeye-sondaj-calismalari-nedeniyle-ek-yaptirim-girisimleri">almıştı</a>.</p>
      <p>Dışişleri Bakanlarının uzlaştığı önlemler kapsamında AB, Türkiye ile üst düzey temasları ve Kapsamlı Hava Taşımacılık Anlaşması müzakereleri askıya alacak, Türkiye'nin AB'den 2020'ye kadar alması öngörülen 145.8 milyon Euro'luk üyelik öncesi mali fonlarda kesintiye gidecek.</p>
      <p>AB kararında Türkiye’ye çağrıda bulunarak bu tarz eylemlerden kaçınmasını, iyi komşuluk ilişkilerine uygun hareket etmesini, uluslararası hukuk uyarınca Kıbrıs’ın egemenliğine ve haklarına saygı göstermesini istemişti.</p>
    </article>
  </body>
</html>
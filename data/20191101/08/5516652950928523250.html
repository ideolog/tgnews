<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/424945/synedriazei-shmera-to-limeniko-tameio-notias-dwdekanhsoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-01T08:00:02+00:00"/>
    <meta property="og:title" content="Συνεδριάζει σήμερα το Λιμενικό Ταμείο Νότιας Δωδεκανήσου"/>
    <meta property="og:description" content="Την πρώτη του τακτική συνεδρίαση για τη νέα θητεία πραγματοποιεί σήμερα, Παρασκευή 1 Νοεμβρίου, στις 10:00 το πρωί, το Δημοτικό Λιμενικό Ταμείο Νότιας Δωδεκανήσου."/>
  </head>
  <body>
    <article>
      <h1>Συνεδριάζει σήμερα το Λιμενικό Ταμείο Νότιας Δωδεκανήσου</h1>
      <address>
        <time datetime="2019-11-01T08:00:02+00:00">01 Nov 2019, 08:00</time>
      </address>
      <p>
        <b>Την πρώτη του τακτική συνεδρίαση για τη νέα θητεία πραγματοποιεί σήμερα, Παρασκευή 1 Νοεμβρίου, στις 10:00 το πρωί, το Δημοτικό Λιμενικό Ταμείο Νότιας Δωδεκανήσου.</b>
      </p>
      <p>Μοναδικό θέμα στην ημερήσια διάταξη είναι η συγκρότηση σε Σώμα του νέου Διοικητικού Συμβουλίου και γι’ αυτό προγραμματίζεται μία δεύτερη συνεδρίαση, την ερχόμενη Δευτέρα 4 του μηνός, κατά την οποία θα εξεταστούν κάποια από τα πιο σημαντικά θέματα που “τρέχουν” στην αρχή της νέας θητείας.</p>
      <p>Συγκεκριμένα, το νέο Δ.Σ. θα αποφασίσει για την παράταση κατά δύο μήνες του μεγάλου έργου της αναβάθμισης της ασφάλειας των λιμανιών της Ρόδου, το οποίο, ως γνωστόν, ξεκίνησε μέσα στο καλοκαίρι και αναμένεται να παραδοθεί στα τέλη του χρόνου.</p>
      <p>Ένα άλλο μεγάλο έργο η επέκταση του ξυλοπεζόδρομου από την περιοχή του Κόβα μέχρι το λιμάνι της Ακαντιάς το οποίο θα δημοπρατηθεί άμεσα και μόλις βγει ο ανάδοχος θα ξεκινήσουν οι εργασίες, κάτι που αναμένεται να γίνει μέσα στο Δεκέμβριο.</p>
      <p>Τέλος, τη Διοίκηση του Λιμενικού Ταμείου θα απασχολήσει και ο διαγωνισμός παραχώρησης του καρνάγιου. Τώρα βρίσκεται στη φάση της αξιολόγησης των τεχνικών φακέλων και μετά θα ακολουθήσει η εξέταση των φακέλων για το οικονομικό σκέλος.</p>
    </article>
  </body>
</html>
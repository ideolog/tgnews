<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Vulna-ot-suprichastnost-kum-semeistvoto-na-natrovenite-deca-ot-Kardam-910281"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T08:47:00+00:00"/>
    <meta property="og:title" content="Вълна от съпричастност към семейството на натровените деца от Кардам"/>
    <meta property="og:description" content="Вълна от съпричастност към семейството от Кардам, което загуби едно дете, а други две се озоваха в б..."/>
  </head>
  <body>
    <article>
      <h1>Вълна от съпричастност към семейството на натровените деца от Кардам</h1>
      <address>
        <time datetime="2019-11-01T08:47:00+00:00">01 Nov 2019, 08:47</time>
      </address>
      <p>Вълна от съпричастност към семейството от Кардам, което загуби едно дете, а други две се озоваха в болница на ръба на живота след съмнение за отравяне.</p>
      <p>Родители от училището на починалото момче в Генерал Тошево разпространяват кутии за дарения, а кампанията привлича все повече желаещи да помогнат. Жителите на града са потресени от условията, в които живее семейството.</p>
      <p>"Синът ми познава починалото момче. Той ме подтикна да започна каузата. Събираме топли дрехи и обувки. Ще им занеса камина. Един човек плати им занесе дърва", заяви пред Нова тв Вили Димитрова, инициатор на кампанията.</p>
      <p>11-годишното момиченце, настанено във варненската болница "Света Марина", е със сърдечно увреждане. Седемгодишната му сестричка се подобрява. Версията, по която работи прокуратурата за починалото им братче, е отравяне. Майката на децата заяви, че ако бъде доказано, че тя е отровила децата, ще си понесе отговорността.</p>
      <p>Токсикологичният анализ не потвърди хранително отравяне. Назначена е съдебно-химическа експертиза. Пробата е изпратена във ВМА в София и се чакат резултати. От прокуратурата в Генерал Тошево, смятат, че изследванията няма да станат скоро.</p>
      <p>Според предположенията на лекарите - подобен летален изход е възможен само в две ситуации - при насищане на организма с тежки метали или при остра инфекция. По-вероятната обаче е токсично засягане на сърдечния мускул.</p>
      <p>Според бабата и майката, децата не са имали достъп до лекарства, както и до препарати. В дома е имало само Проспан и капки за нос.</p>
    </article>
  </body>
</html>
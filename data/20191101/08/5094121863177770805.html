<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/na-strakonicku-se-srazila-dodavka-s-rychlikem-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T08:02:00+00:00"/>
    <meta property="og:title" content="Na Strakonicku se srazila dodávka s rychlíkem"/>
    <meta property="og:description" content="V pátek ráno se na Strakonicku stala vážná nehoda na železničním přejezdu."/>
  </head>
  <body>
    <article>
      <h1>Na Strakonicku se srazila dodávka s rychlíkem</h1>
      <address><time datetime="2019-11-01T08:02:00+00:00">01 Nov 2019, 08:02</time> by <a rel="author">Lenka Novotná ,Petr Škotko</a></address>
      <p>Osmnáct minut po sedmé hodině ranní došlo v pátek 1. listopadu na železničním přejezdu v Sudoměři na Strakonicku k vážné dopravní nehodě. Rychlík ve směru na České Budějovice a dále do Brna v plné rychlosti smetl na přejezdu dodávku převážející potraviny. Následky střetu byly strašlivé, trosky auta byly rozmetány po nedalekém poli.</p>
      <figure>
        <img src="https://g.denik.cz/3/d5/nehoda-motorkare-ilustracni-foto_denik-150-3x2.jpg"/>
      </figure>
      <aside>
        <a href="https://strakonicky.denik.cz/nehody/motorkar-se-srazil-s-vlakem-20191023.html">Motorkář se srazil s vlakem Přečíst článek ›</a>
      </aside>
      <p>O tom svědčí i poznámka, kterou pronesl jeden z vyšetřovatelů: „Ten vlak tady jel nejméně stovkou.“ I když strojvedoucí zareagoval okamžitě, vlak zastavil až několik stovek metrů od místa srážky.</p>
      <p>Řidič (56), mířící od Ražic, pravděpodobně přehlédl výstražné znamení, které bylo v chodu. S vozem vjel na přejezd v okamžiku, kdy jím projížděl vlak. Utrpěl vážná zranění a byl letecky transportován do nemocnice.</p>
      <figure>
        <img src="https://g.denik.cz/5/37/tragicka-nehoda-cb190830_denik-150-3x2.jpg"/>
      </figure>
      <aside>
        <a href="https://strakonicky.denik.cz/nehody/kontrolovat-ridice-vubec-neni-zbytecne-statistika-varuje-20191016.html">Kontrolovat řidiče vůbec není zbytečné, statistika nehod varuje Přečíst článek ›</a>
      </aside>
      <p>Podle tiskové mluvčí písecké policie Kamily Čuřínové Ingrišové cestovalo ve vlaky kolem šedesáti osob. Někteří z nich zavolali svým známým nebo pro taxi. „Naštěstí vyvázli bez zranění,“ řekla písecká mluvčí.</p>
      <p>Zatímco strojvedoucí lokomotivy odmítl o srážce cokoliv říci, odvolával se na tiskové mluvčí a před novináři zavřel dveře kabiny lokomotivy, někteří z cestujících byli sdílnější.</p>
      <p>„Padla strašlivá rána a pak šlo všechno hrozně rychle,“ řekla žena ze Strakonic, která seděla v prvním vagonu. Jiná žena pro změnu cestovala v zadních částech vlaku. „Nic nebylo slyšet, ale zničeho nic začal vlak prudce brzdit. Jeden pán stáhl okénko a řekl, že jsme do něčeho narazili.“</p>
      <p>Cestující, kteří zůstali ve vlaku, byli evakuováni a následně převezeni autobusem. Přesné okolnosti a příčiny dopravní nehody jsou nyní předmětem dalšího šetření strakonických policistů.</p>
    </article>
  </body>
</html>
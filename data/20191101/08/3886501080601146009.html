<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/118723-stalne-clanice-saveta-bezbednosti-un-razlicito-o-resenju-kosovskog-pitanja-i-mandatu-unmika?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-01T08:00:06+00:00"/>
    <meta property="og:title" content="Stalne članice Saveta bezbednosti UN različito o rešenju kosovskog pitanja i mandatu Unmika"/>
    <meta property="og:description" content="Predstavnici stalnih članica Saveta bezbednosti UN izneli su u Njujorku, na sednici o Kosovu različite stavove o rešenju kosovskog pitanja i potrebi nastavka postojanja Misije UN na Kosovu (Unmik).Dok su diplomate SAD i Velike Britanije pozvale Prištinu i Beograd da otklone prepreke za nastavak dijaloga u cilju normalizacije odnosa, predstavnici Rusije i Kine su ponovili da rešenje treba tražiti na osnovu Rezolucije SB UN 1244 od 10. juna 1999. godine.Predstavnici zapadnih zemalja pohvalili su proces parlamentarnih izbora na Kosovu, održanih 6. oktobra, a kao jedini veći problem naveli zastrašivanje birača u pojedinim zajednicama sa srpskom većinom tokom predizborne kampanje.Predstavnik SAD u UN rekao je da taksa Kosova na uvoz robe iz Srbije pogoršava atmosferu, dok kampanja Srbije za povlačenje priznanja nezavisnosti Kosova podstiče nepotrebne tenzije.&quot;Srbija treba da odustane od provokacija i prekine kampanju za povlačenje priznanja Kosova, a Kosovo treba da ukine takse&quot;, kazao je predstavnik SAD.Dodao je…"/>
  </head>
  <body>
    <article>
      <h1>Stalne članice Saveta bezbednosti UN različito o rešenju kosovskog pitanja i mandatu Unmika</h1>
      <address>
        <time datetime="2019-11-01T08:00:06+00:00">01 Nov 2019, 08:00</time>
      </address>
      <p><b>Predstavnici stalnih članica Saveta bezbednosti UN izneli su u Njujorku, na sednici o Kosovu različite stavove o rešenju kosovskog pitanja i potrebi nastavka postojanja Misije UN na Kosovu (Unmik).</b><br/><br/>Dok su diplomate SAD i Velike Britanije pozvale Prištinu i Beograd da otklone prepreke za nastavak dijaloga u cilju normalizacije odnosa, predstavnici Rusije i Kine su ponovili da rešenje treba tražiti na osnovu Rezolucije SB UN 1244 od 10. juna 1999. godine.<br/><br/>Predstavnici zapadnih zemalja pohvalili su proces parlamentarnih izbora na Kosovu, održanih 6. oktobra, a kao jedini veći problem naveli zastrašivanje birača u pojedinim zajednicama sa srpskom većinom tokom predizborne kampanje.<br/><br/>Predstavnik SAD u UN rekao je da taksa Kosova na uvoz robe iz Srbije pogoršava atmosferu, dok kampanja Srbije za povlačenje priznanja nezavisnosti Kosova podstiče nepotrebne tenzije.<br/><br/>"Srbija treba da odustane od provokacija i prekine kampanju za povlačenje priznanja Kosova, a Kosovo treba da ukine takse", kazao je predstavnik SAD.<br/><br/>Dodao je da "svi znaju šta je potrebno": da Srbija i Kosovo moraju postići sveobuhvatni sporazum o normalizaciji odnosa.<br/><br/>Američki diplomata je kazao i da je svaki od ciljeva Rezolucije 1244 ili ostvaren, ili je "postao nebitan", te je "došlo vreme da SB UN to prizna".<br/><br/>Naveo je da SAD ponavljaju poziv da se Unmik ili ukine ili reformiše, jer smatraju da misija UN više nije potrebna na Kosovu.<br/><br/>Dodao je da SAD "veoma podržavaju" Vladu Kosova u borbi protiv organizovanog kriminala, da izražavaju zabrinutost zbog napada na osoblje UN, ali i da je incident od 28. maja, kada je kosovska policija uhapsila dva pripadnika Unmika, mogao biti izbegnut, da je mandat te misije ranije promenjen.<br/><br/>Predstavnik Velike Britanije u UN je izjavio da London poziva "obe strane da otklone prepreke za nastavak dijaloga": da Kosovo ukine takse na uvoz robe iz Srbije, a da Srbija odustane od kampanje za povlačenje priznanja nezavisnosti Kosova.<br/><br/>On je kazao da prioriteti nove vlade Kosova treba da budu dijalog s Beogradom i učvršćivanje vladavine prava i bezbednosti.<br/><br/>Pozdravio je, kako je rekao, "važan rad" Misije UN na Kosovu (Unmik), a povodom hapšenja dva pripadnika te misije od kosovske policije 28. maja kazao da je važno da se poštuje medjunarodno pravo.<br/><br/>Britanski diplomata je ocenio da su izbori na Kosovu 6. oktobra bili mirni i transparentni, ali je dodao da je Velika Britanija zabrinuta zbog izveštaja o zastrašivanju birača tokom predizborne kampanje u nekim zajednicama s većinski srpskim stanovništvom.<br/><br/>Predstavnica Francuske u UN je izjavila da je Pariz uveren u evropsku budućnost i Srbije i Kosova, da obe zemlje treba da sprovedu potrebne reforme radi jačanja vladavine prava, ali i da je potpuna normalizacija odnosa Beograda i Prištine neophodan uslov za njihovu evropsku budućnost.<br/><br/>Podsetila je da je francuski predsednik Emanuel Makron tokom julske posete Beogradu pozvao dve strane da traže kompromis, i dodala da je prvi korak u tome nastavak dijaloga.<br/><br/>Kazala je da Unmik doprinosi stabilnosti i bezbednosti na Kosovu i navela da Francuska "veoma pozdravlja" rad Unmika na približavanju tamošnjih zajednica.<br/><br/>Navela je da incident od 28. maja kada su dva pripadnika Unmika uhapšena, "nije prihvatljiv" i da treba primeniti adekvatne mehanizme da se to ne bi ponovilo.<br/><br/>Ocenila je da su izbori 6. oktobra bili važni za demokratski život na Kosovu, ali je dodala da je "bilo zastrašivanja u nekim oblastima".<br/><br/>Ambasador Rusije pri UN, Vasilij Nebenzja, izjavio je da na Kosovu nema nikakvog poboljšanja bezbednosti ili položaja srpske zajednice.<br/><br/>"Naša pozicija je jasna: Beograd i Priština treba da dodju do obostrano prihvatljivog rešenja, u skladu s Rezolucijom 1244", naveo je ruski ambasador.<br/><br/>On je kazao da EU nije ništa uradila da bi se dijalog Beograda i Prištine nastavio, niti za formiranje Zajednice srpskih opština, ni za ukidanja kosovskih taksi, i izneo da Rusija očekuje da će nova Evropska komisija biti produktivnija.<br/><br/>Nebenzja je rekao da napori Kosova za formiranje oružanih snaga predstavljaju "veliko kršenje" Rezolucije 1244 i "pretnju regionalnoj bezbednosti" koju ugrožava i povratak bivših boraca Islamske države s Bliskog istoka na Kosovo.<br/><br/>Osudio je hapšenje dva pripadnika Unmika 28. maja, od kojih je jedan ruski državljanin, i ocenio da je kosovska policija u tom slučaju pokazala "potpuno zanemarivanje" normi medjunarodnog prava.<br/><br/>"Istraga je utvrdila da je naš državljanin, pripadnik Unmika, u potpunosti vršio dužnost u skladu s Rezolucijom 1244, imao je legitimaciju i predstavio se na engleskom. Nije smelo da bude uhapšen, a izvučen je iz kola, udaren u glavu, potom još par puta, a zatim su ga ugurali nazad u njegova kola i nastavili da ga tuku. Imao je potres mozga, višestruke frakture", naveo je ruski ambasador.<br/><br/>On je dodao da "sve što je pomenuo" pokazuje da su zahtevi za ukidanje Unmika neosnovani.<br/><br/>Predstavnik Kine je izjavio da je Rezolucija 1244 važna osnova za rešenje kosovskog problema.<br/><br/>On je kazao da Kina poštuje suverenitet i teritorijalni integritet Srbije i dodao da Priština treba da ukine takse, sprovede Briselski sporazum i omogući nastavak dijaloga.<br/><br/>Izrazio je nadu da će se sve strane uzdržati od poteza koji mogu da dovedu do eskalacije situacije.<br/><br/>Dodao je da Unmik igra važnu ulogu na Kosovu i izrazio veliku zabrinutost zbog incidenta od 28. maja, navodeći da Misiji UN na Kosovu treba omogućiti da nesmetano obavlja svoju funkciju.<br/><br/>Predstavnik Nemačke u UN izjavio je da nova Vlada Kosova treba da bude posvećena nastavku dijaloga s Beogradom i jačanju vladavine prava i pozvao je da ukine takse na robu iz Srbije.<br/><br/>On je rekao da kosovske vlasti treba da imaju poštovanja prema Unmiku i da saradjuju s tom misijom, i dodao da je poštovanje medjunarodnog humanitarnog prava nužno.<br/><br/>Kazao je da su izbori 6. oktobra bili slobodni i pošteni, i da je jedini problem postojao u oblastima sa srpskom većinom, gde je bilo zastrašivanja kandidata i birača koji nisu za Srpsku listu.<br/><br/>On je naveo da zna da ministar spoljnih poslova Srbije Ivica Dačić "voli da putuje na Karibe", ali da novac srpskih poreskih obveznika može bolje da bude potrošen nego na kampanju za povlačenje priznanja Kosova.<br/><br/><b>Dačić: Na ovoj sednici niko nije pozvao druge zemlje da priznaju Kosovo, a to se nikad do sad nije desilo</b><br/><br/>Ministar spoljnih poslova Ivica Dačić izjavio je da je posle sednice Saveta bezbednosti Ujedinjenih nacija (SB UN) da je osnovna poruka tog skupa vezana za izveštaj Unmika o incidentu od 28. maja kada je kosovska policija uhapsila dvojicu službenika misije UN, kao i da se do danas nije desilo da na jednoj sednici SB UN niko ne uputi poziv drugim zemljama da priznaju Kosovo.<br/><br/>Kako je jutros saopštilo Ministarstvo spoljnih poslova, Dačić je rekao da je specijalni predstavnik generalnog sekretara UN Zahir Tanin izneo zaključke tog izveštaja.<br/><br/>Ti zaključci su, kako je naveo, da su uhapšeni bili na službenoj dužnosti, da nisu prekoračili ovlašćenja, da je došlo do kršenja konvencije o imunitetu i privilegijama osoba koje se nalaze u mirovnim misijama UN-a, da su im nanete teške telesne povrede i da se vode sudski postupci protiv njih.<br/><br/>"Najvažniji zaključak je da se poziva Priština da kazni sve odgovorne", rekao je Dačić.<br/><br/>Na sednici SB UN smo iskoristili priliku da iznesemo sve primere oko kršenja ljudskih prava Srba na KiM, da predočimo laži kojima se Priština služi počev od priče o dekolonizaciji, potom da nisu imali pravo na korišćenje svog jezika i pisma u Srbiji i Jugoslaviji, i na kraju ovaj pokušaj navodnog trovanja članova izborne komisije prilikom prebrojavanja srpskih glasova.<br/><br/>"Pozvao sam medjunarodnu zajednicu da se izjasni o tome, ali i da se izjasni o stavovima (kandidata za premijera i pobednika kosovskih izbora Aljbina) Kurtija koji govori da će Briselski sporazum biti mrtvo slovo na papiru. Šta to treba da znaci? Zašto smo uopšte pregovarali?", upitao je Dačić.<br/><br/>On je ocenio i da je "očigledno da je Srbija veoma ojačala svoju spoljnopolitičku poziciju" i da je "sveukupna politika (Srbije) uticala da se bolje razume situacija oko KiM".<br/><br/>"Na ovoj sednici niko nije pozvao druge zemlje da priznaju Kosovo, a to se nikad do sad nije desilo", rekao je šef srpske diplomatije.<br/><br/>On je dodao da su se stvari promenile, ali da ne možemo biti zadovoljni situacijom na KiM i da ne možemo biti zadovoljni kako se ispunjavaju sve medjunarodne obaveze koje je Priština preuzela.<br/><br/>"Zato je potrebno da se o KiM raspravlja na SB UN. Naredna sednica bi trebalo da bude u aprilu sledeće godine", rekao je Dačić.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/01/spain-likely-to-host-cop25-climate-change-summit-after-chile-s-withdrawal"/>
    <meta property="og:site_name" content="euronews"/>
    <meta property="article:published_time" content="2019-11-01T08:56:31+00:00"/>
    <meta property="og:title" content="اسپانیا به‌دنبال میزبانی اجلاس تغییرات اقلیمی به‌جای شیلی است"/>
    <meta property="og:description" content="یک منبع دولتی اسپانیا گفت که این کشور به‌دنبال انصراف شیلی از میزبانی اجلاس تغییرات آب و هوایی به دلیل اعتراض‌های خیابانی احتمالا میزبان کوپ ۲۵( COP25 ) خواهد شد."/>
  </head>
  <body>
    <article>
      <h1>اسپانیا به‌دنبال میزبانی اجلاس تغییرات اقلیمی به‌جای شیلی است</h1>
      <address><time datetime="2019-11-01T08:56:31+00:00">01 Nov 2019, 08:56</time> by <a rel="author">یورونیوز فارسی </a></address>
      <p>یک منبع دولتی اسپانیا به رویترز گفت که این کشور به‌دنبال انصراف شیلی از میزبانی اجلاس تغییرات آب و هوایی به دلیل اعتراض‌های خیابانی احتمالا میزبان کوپ ۲۵( COP25 ) خواهد شد.</p>
      <p>دولت اسپانیا پیش از این روز پنجشنبه، ۳۱ اکتبر (۹ آبان) در بیانیه‌ای اعلام کرد که پدرو سانچز، نخست وزیر آماده است هر آنچه که میزبانی این اجلاس در مادرید نیاز دارد، انجام دهد. دولت اسپانیا تصمیم قطعی برای میزبانی این اجلاس را در روز دوشنبه آینده می‌گیرد.</p>
      <p>همزمان سباستین پینیه‌را، رئیس جمهوری شیلی به پیشنهاد سانچز برای میزبانی اجلاس تغییرات آب و هوایی در اسپانیا در همان تاریخ‌های پیش‌بینی شده بین ۲ تا ۱۳ دسامبر اشاره کرد و افزود: «امیدوارم این پیشنهاد سخاوتمدانه نخست وزیر اسپانیا بیانگر راه‌حل باشد. ما این اطلاعات را با مقام‌های سازمان ملل در میان گذاشته‌ایم.»</p>
      <p>از سوی دیگر، دولت محافظه‌کار شیلی روز پنجشنبه با مخالفان دیدار کرد تا از بحرانی که حدود دو هفته است این کشور را درگیر کرده است بیرون بیاید. معترضان همچنان در سانتیاگو پایتخت شیلی به اعتراض‌های خود ادامه می‌دهند.</p>
      <p>هزاران شیلیایی روز گذشته، بار دیگر به میدان پلازا ایتالیا که مرکز اعتراض‌ها در سانتیاگو است، برگشتند. برخی همزمان با هالووین چهره‌های خود را نقاشی و برخی دیگر نیز به سمت پلیس سنگ پرتاب کردند و فریاد «قاتلان، قاتلان» سر دادند که به ۲۰ کشته ناآرامی‌های اخیر اشاره می‌کرد. پلیس نیز با پرتاب گاز اشک آور معترضان را متفرق کرد.</p>
      <blockquote>دولت هنوز برای شنیدن خواسته‌های شهروندان آماده نیست<cite>آلوارو الیزالد <br/>رهبر حزب سوسیالیست شیلی</cite></blockquote>
      <p>از سوی دیگر آلوارو الیزالد، رهبر حزب سوسیالیست شیلی، حزب اصلی مخالف دولت در پایان جلسه با رئیس جمهور محافظه‌کار گفت که دولت هنوز برای شنیدن خواسته‌های شهروندان آماده نیست. هرالدو مونوز، رهبر حزب چپگرای دموکراسی نیز اعلام کرد که در حال حاضر پیام روشنی برای گفت‌وگو و مذاکره مشاهده نمی‌کند.</p>
      <p>اعتراض‌ها در شیلی پس از آن آغاز شد که دولت بهای بلیت‌ مترو را از ۸۰۰ به ۸۳۰ پزو (معادل ۱.۰۴ یورو) افزایش داد. این دومین افزایش بهای بلیت در سال جاری میلادی محسوب می‌شد که نقطه آغاز اعتراض‌ها شد.</p>
      <p>از زمان آغاز ناآرامی‌ها، اعتراضات از سطح خواسته‌های اولیه فراتر رفته و معترضان خواهان اصلاحات جدی اقتصادی و سیاسی شده‌اند.</p>
      <p>جمعه هفته گذشته بیش از یک میلیون نفر از مردم شیلی در پایتخت این کشور به خیابان‌ها آمدند که بزرگترین تظاهرات مردمی از زمان آغاز ناآرامی‌ها در این کشور آمریکای جنوبی ارزیابی شده است. در پی این تظاهرات میلیونی، رئیس جمهوری شیلی اعلام کرد که <a href="https://farsi.euronews.com/2019/10/26/one-million-chileans-march-in-santiago-capital-in-biggest-march-since-pinochet">پیام مردم را شنیده است</a>.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/auto-per-mantenerla-spesa-media-di-1614-euro-allanno/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-01T08:54:47+00:00"/>
    <meta property="og:title" content="Auto: per mantenerla spesa media di 1614 euro all’anno"/>
    <meta property="og:description" content="Guidare un auto è un lusso che costa in media 1614 euro all’anno, ma la cifra sale in Campania dove servono addirittura 2114 euro per spostarsi a bordo della propria vettura. La cifra è quella fornita dall’ultimo Osservatorio SosTariffe.it che ha preso in esame tutti i costi, fissi e variabili, che gli automobilisti devono affrontare, regione per regione. Nel dettaglio la voce di spesa che incide di più sui conti di un automobilista è il carburante. In media al distributore si spendono 891,85 ogni anno. Solo dopo c’è l’assicurazione. La polizza RC auto, contrariamente a quanto si potrebbe pensare, costa meno: circa 573,33 euro. A seguire troviamo bollo e revisione. Messi tutti insieme portano via almeno 149,37 euro ogni dodici mesi. Auto: quanto costa mantenerla regione per regione A livello territoriale, nel 2019 i costi, fissi e variabili, per gestire la propria auto sono cresciuti su quasi tutto il territorio nazionale. Gli aumenti hanno colpito alcune regioni più di altre: si va da un minimo incremento del 1…"/>
  </head>
  <body>
    <article>
      <h1>Auto: per mantenerla spesa media di 1614 euro all’anno</h1>
      <address><time datetime="2019-11-01T08:54:47+00:00">01 Nov 2019, 08:54</time> by <a rel="author">Alessandra Caparello</a></address>
      <p>Guidare un auto è un lusso che costa in media 1614 euro all’anno, ma la cifra sale in Campania dove servono addirittura 2114 euro per spostarsi a bordo della propria vettura.<br/>La cifra è quella fornita dall’ultimo <a href="https://www.sostariffe.it/assicurazioni/auto">Osservatorio SosTariffe.it</a> che ha preso in esame tutti i costi, fissi e variabili, che gli automobilisti devono affrontare, regione per regione.<br/>Nel dettaglio la<b> voce di spesa</b> che incide di più sui conti di un automobilista è il carburante.<br/>In media al distributore si spendono 891,85 ogni anno. Solo dopo c’è l’assicurazione. La polizza RC auto, contrariamente a quanto si potrebbe pensare, costa meno: circa 573,33 euro. A seguire troviamo bollo e revisione. Messi tutti insieme portano via almeno 149,37 euro ogni dodici mesi.</p>
      <h3>Auto: quanto costa mantenerla regione per regione</h3>
      <p>A livello territoriale, nel 2019 i costi, fissi e variabili, per gestire la propria auto sono cresciuti su quasi tutto il territorio nazionale. Gli aumenti hanno colpito alcune regioni più di altre: si va da un minimo incremento del 1,70%, fino al 35,14% in più, nel caso peggiore. I <b>rincari più significativi</b> si sono registrati in 4 regioni in particolare: Friuli, Valle d’Aosta, Puglia ed Emilia – Romagna.<br/>Il picco dei rincari rispetto all’anno precedente lo ha toccato il <b>Friuli Venezia Giulia</b> (+ 35,14%). Gli automobilisti friulani sono passati dallo spendere 1117, 28 euro annui alla bellezza di 1509,88. Il 2019 ha rappresentato un salasso anche per i conducenti della Valle d’Aosta (+ 21, 94%). I valdostani hanno visto impennare le proprie spese legate all’auto da 1259,85 euro del 2018 a 1536,29 di quest’anno.</p>
      <p>Rispetto allo scorso anno, si risparmia invece sulla gestione dell’auto, ad esempio, in Molise (-19,76%). Gli <b>automobilisti molisani,</b> che nel 2018 hanno speso 1875,72 euro, quest’anno se la cavano solo con 1505, 02. A seguire c’è l’Umbria.<br/>Qui i costi complessivi legati al veicolo sono scesi dai 1893,13 del 2018 a 1624,95 del 2019 (-14,17%).<br/>Tuttavia si registrano lievi cali anche in altre tre regioni. Il Veneto, ad esempio, che nel 2018 spendeva 1722,67 euro e quest’anno ne spende 1649,25 (risparmiando il -4,26%).<br/>I costi complessivi sono più bassi nel 2019 rispetto al 2018 anche in Campania ma, dice l’Osservatorio, si parla di pochi euro: da 2155,90 del 2018 a 2112,58 del 2019 (-2,01%) e nonostante tutto la Campania è la <b>regione maglia nera per i costi assicurativi. </b></p>
      <figure>
        <img src="https://www.wallstreetitalia.com/app/uploads/2019/10/costo-mantenere-auto-lacartina-sostariffeit-29102019.png"/>
      </figure>
      <p>Se guardiamo ai costi complessivi rilevati dallo studio, nel corso del 2019, <b>sono tre le regioni che spendono di più. </b>Tutte meridionali. In cima svetta la Campania con 2112,58 euro. A seguire c’è la Puglia, con 1863,83 euro. Subito dopo la Calabria: 1783,74 euro annui necessari alla gestione dell’auto.</p>
      <p>Spostarsi a bordo del proprio veicolo, invece, non nuoce troppo ai portafogli dei conducenti liguri. <b>La Liguria infatti è la regione che spende meno per mantenere l’auto.</b> Qui infatti bastano solo 1498,83 euro tra RC, carburante, bollo e revisione.<br/>Ma, a sorpresa non sono tutte del Nord le regioni che risparmiano. A seguire, infatti, tra i territori che se la cavano con meno c’è il Molise, con 1505,02 euro. E ancora dopo la Lombardia, che deve mettere mani alla tasca per 1507,44 euro ogni anno.</p>
      <figure>
        <img src="https://www.wallstreetitalia.com/app/uploads/2019/10/costo-mantenere-auto-tabella-sostariffeit-29102019.png"/>
      </figure>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/lide-zubozeneho-psa-nalezeneho-u-benov-poznali-majitelka-je-z-klatov-20191031.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T08:42:00+00:00"/>
    <meta property="og:title" content="Lidé zuboženého psa nalezeného u Beňov poznali, majitelka je z Klatov"/>
    <meta property="og:description" content="Psa, který byl ve zuboženém stavu v neděli nalezen na Klatovsku, se zřejmě podaří zachránit. Do věci už se vložila i policie, která na základě článku v Klatovském deníku začala pátrat po majiteli zvířete."/>
  </head>
  <body>
    <article>
      <h1>Lidé zuboženého psa nalezeného u Beňov poznali, majitelka je z Klatov</h1>
      <address><time datetime="2019-11-01T08:42:00+00:00">01 Nov 2019, 08:42</time> by <a rel="author">Milan Kilián</a></address>
      <p>„Byli jsme na procházce a z remízku mezi Beňovy a Lomcem jsme slyšeli kňučení. Šli jsme se tam podívat a viděli psa, kterého tam zřejmě někdo přivázal ke stromu. Na první pohled bylo vidět, že je na tom hodně špatně, tekla z něj krev, měl krvavý průjem. Byl úplně odevzdaný,“ řekla Deníku nálezkyně zvířete. Stafford byl městskými strážníky převezen k veterináři na nezbytné ošetření a poté předán do psího útulku, který provozují Technické služby města Klatov. Podle jeho vedoucí Miloslavy Šeflové muselo být pes dlouhodobě týrán, je podvyživený. „Věřím ale, že ho zachráníme. Pořád ho krmíme po dvou hodinách, průjem už je ale menší, není krvavý. Pejsek už má chuť k jídlu,“ řekla Deníku ve čtvrtek Šeflová.</p>
      <p>Zvíře po středečním zveřejnění článku v tištěném Deníku i na webu poznalo hned několik lidí, mezi nimi i žena z Klatovska, s níž Deník hovořil. Ta uvedla, že pes patřil zhruba čtyřicetileté ženě, která s ním a se svým přítelem bydlela na jedné z klatovských ubytoven. Chovala se k němu prý dlouhodobě špatně. „Psovi říkala Attilo. Jednou ho dala na balkon, nevenčila ho, byl tam ve svých výkalech. Když jsme se zajímali, proč je tak hubený a vypadá čím dál hůř, tvrdila, že je nemocný. Já ale myslím, že ho málo krmila. Nechala se slyšet, že ho kvůli nemoci dá utratit, pak tvrdila, že ho dala někomu do Beňov, a nakonec, že pes chcípnul. To jsme si říkali, že má zvíře už konečně klid, ale pak bylo nalezeno přivázané,“ řekla Deníku pod příslibem zachování anonymity žena z Klatovska.</p>
      <p>Deník policii sdělil jméno podezřelé chovatelky. Mluvčí klatovské policie Dana Ladmanová vzhledem k tomu, že šetření je na samém začátku, mohla pouze potvrdit, že policie ve věci zahájila úkony pro podezření z přečinu týrání zvířat.</p>
      <figure>
        <img src="https://g.denik.cz/21/9b/recidivista-roman-kruta-u-klatovskeho-soudu_denik-150-3x2.jpg"/>
      </figure>
      <aside>
        <a href="https://klatovsky.denik.cz/zlociny-a-soudy/recidivistovi-hrozi-sest-let-mel-pri-honicce-najizdet-na-policisty-20191031.html">Recidivistovi hrozí šest let, měl při honičce najíždět na policisty Přečíst článek ›</a>
      </aside>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-rampur-crpf-case-accused-presented-in-court-verdict-may-come-by-evening-today-2826633.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T08:31:45+00:00"/>
    <meta property="og:title" content="सीआरपीएफ आतंकी हमला: छह आरोपी दोषी सिद्ध, दो बरी, सजा का ऐलान कल"/>
    <meta property="og:description" content="सीआरपीएफ ग्रुप सेंटर पर आतंकी हमले के मामले में रामपुर कोर्ट ने छह आरोपियों पर दोष सिद्ध किए ​हैं और दो को बरी कर दिया है। इस मामले में कोर्ट सजा के बिंदुओं पर बहस के बाद शनिवार को सजा का ऐलान..."/>
  </head>
  <body>
    <article>
      <h1>सीआरपीएफ आतंकी हमला: छह आरोपी दोषी सिद्ध, दो बरी, सजा का ऐलान कल</h1>
      <address><time datetime="2019-11-01T08:31:45+00:00">01 Nov 2019, 08:31</time> by <a rel="author">वरिष्ठ संवाददाता, रामपुर।</a></address>
      <p>सीआरपीएफ ग्रुप सेंटर पर आतंकी हमले के मामले में रामपुर कोर्ट ने छह आरोपियों पर दोष सिद्ध किए ​हैं और दो को बरी कर दिया है। इस मामले में कोर्ट सजा के बिंदुओं पर बहस के बाद शनिवार को सजा का ऐलान करेगा। कड़ी सुरक्षा व्यवस्था के बीच सभी आरोपियों को शुक्रवार को कोर्ट में पेश किया गया। जिन आरोपियों का दोष सिद्ध हुआ है उनमें, पाक अधिकृत कश्मीर निवासी मोहम्मद फारूख, मधुबनी बिहार निवासी सबाउद्दीन उर्फ सबा, पाक अधिकृत कश्मीर निवासी इमरान अहमद, गोरेगांव मुंबई निवासी अरशद अंसारी, कामरू मूंढापांडे मुरादाबाद निवासी जंग बहादुर, खजुरिया रामपुर निवासी मोहम्मद शरीफ शामिल हैं। कुंडा प्रतापगढ़ निवासी कौशर खां और बहेड़ी बरेली निवासी गुलाब खां को कोर्ट ने आरोपों से बरी कर दिया है।</p>
      <p><b>क्या था पूरा मामला जानें?</b><br/>रामपुर स्थित सीआरपीएफ ग्रुप सेंटर पर 31 दिसंबर 2007 को आतंकियों ने हमला कर दिया था। जिसमें सीआरपीएफ के सात जवान शहीद हुए थे जबकि, एक रिक्शा चालक भी मारा गया था। इस हमले में सिविल लाइंस कोतवाली के दरोगा, सिपाही और होमगार्ड समेत छह लोग घायल हुए थे। हमले के 40 दिन बाद एटीएस और सिविल पुलिस ने रामपुर व लखनऊ से संदिग्धों को गिरफ्तार किया था। पूछताछ के बाद सीआरपीएफ कांड को अंजाम देने के आरोप में उनकी गिरफ्तारी दिखायी गई थी। ये सभी आरोपी लखनऊ और बरेली की सेंट्रल जेल में तब से बंद थे। जिन्हें समय समय पर अदालत में पेशी पर लाया जाता रहा।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट। </b>
      </p>
    </article>
  </body>
</html>
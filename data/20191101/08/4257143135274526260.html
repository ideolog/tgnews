<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/01/kulugyminiszter-helyettes-lesz-az-eszak-koreai-fotargyalo"/>
    <meta property="og:site_name" content="infostart"/>
    <meta property="article:published_time" content="2019-11-01T08:43:00+00:00"/>
    <meta property="og:title" content="Külügyminiszter-helyettes lesz az észak-koreai főtárgyaló"/>
    <meta property="og:description" content="Stephen Biegunt, az Észak-Korea ügyeivel foglalkozó eddigi különmegbízottat jelölte új külügyminiszter-helyettesnek Donald Trump amerikai elnök."/>
  </head>
  <body>
    <article>
      <h1>Külügyminiszter-helyettes lesz az észak-koreai főtárgyaló</h1>
      <address><time datetime="2019-11-01T08:43:00+00:00">01 Nov 2019, 08:43</time> by <a rel="author">Infostart / MTI</a></address>
      <h3>Stephen Biegunt, az Észak-Korea ügyeivel foglalkozó eddigi különmegbízottat jelölte új külügyminiszter-helyettesnek Donald Trump amerikai elnök.</h3>
      <p>Elemzők szerint a nagy tiszteletnek örvendő, 56 éves diplomata kinevezését szinte bizonyosan megszavazzák a szenátusban. Ha ez így lesz, akkor Biegun Mike Pompeo külügyminiszter első helyetteseként tevékenykedik majd, megőrizve az észak-koreai különmegbízotti feladatokat is.</p>
      <p>Elődje, John Sullivan az Egyesült Államok moszkvai nagyköveti posztjára készül. Az eddigi nagykövet, Jon Huntsman augusztusban jelentette be távozását, s megbízatása október elején ért véget. Sajtóhírek szerint Huntsman a tavaly diagnosztizált rákbetegsége miatt vonul vissza a diplomáciától.</p>
      <p>Biegunt 2018 augusztusában nevezték ki a külügyminisztérium észak-koreai különmegbízottjává. Addig a Ford autógyár nemzetközi kapcsolatokért felelős alelnöke volt, bár nem állt tőle távol a diplomácia, hiszen korábban, a 2000-es évek elején, George W. Bush republikánus elnök nemzetbiztonsági csapatában dolgozott.</p>
      <p>Amerikai sajtóhírek szerint egyébként a Fehér Ház várhatóan Chad Wolfot jelöli a belbiztonsági tárca ügyvezető miniszterének. Wolf a minisztérium államtitkára. Az eddigi ügyvezető miniszter, Kevin McAleenan távozik a tárca éléről, csütörtökön volt az utolsó munkanapja.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191101_04695334"/>
    <meta property="og:site_name" content="De Standaard"/>
    <meta property="article:published_time" content="2019-11-01T08:02:00+00:00"/>
    <meta property="og:title" content="Tokio aanvaardt met tegenzin verhuis van olympische marathon"/>
    <meta property="og:description" content="De olympische marathon wordt definitief verplaatst van Tokio naar Sapporo. Het Internationaal Olympisch Comité bevestigde vrijdag dat alle partijen daarove..."/>
  </head>
  <body>
    <article>
      <h1>Tokio aanvaardt met tegenzin verhuis van olympische marathon</h1>
      <address>
        <time datetime="2019-11-01T08:02:00+00:00">01 Nov 2019, 08:02</time>
      </address>
      <p>
        <b>De olympische marathon wordt definitief verplaatst van Tokio naar Sapporo. Het Internationaal Olympisch Comité bevestigde vrijdag dat alle partijen daarover een compromis hebben bereikt.</b>
      </p>
      <p>Het bestuur van de Japanse hoofdstad lag lange tijd dwars maar heeft, met tegenzin, het licht op groen gezet. “We hoeven niet akkoord te zijn met het IOC maar we zullen de beslissing niet langer tegenhouden. We doen dit opdat de Spelen van 2020 een succes kunnen worden”, vertelde de gouverneur van Tokio Yuriko Koike na een meeting met onder meer IOC-afgevaardigde John Coates, de Japanse olympische minister Seiko Hashimoto en de topman van het organisatiecomité Yoshiro Mori.</p>
      <p>Vorige maand besliste het IOC eenzijdig om de olympische marathon en de wedstrijden in het snelwandelen te verplaatsen naar Sapporo, een stad die zo’n 900 km ten noorden van Tokio ligt. Sapporo was in 1972 gastheer voor de Winterspelen en de temperaturen zijn er in de zomermaanden een pak milder. Het IOC nam die beslissing nadat heel wat marathonlopers op het WK in Doha, ondanks het late startuur, moesten opgeven of over de finishlijn strompelden. De omstandigheden in Qatar, met hoge temperaturen en een hoge vochtigheidsgraad, zijn te vergelijken met deze tijdens de Spelen in Tokio.</p>
      <p>Het verplaatsen van de races stuitte bij de politieke leiders in Tokio op heel wat onbegrip. De marathon wordt traditioneel op de slotdag van de Spelen gehouden en is voor de organisatie doorgaans een uitgelezen moment om de gaststad mooi in beeld te brengen.</p>
    </article>
  </body>
</html>
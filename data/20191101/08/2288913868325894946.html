<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191101_04695347"/>
    <meta property="og:site_name" content="De Standaard"/>
    <meta property="article:published_time" content="2019-11-01T08:48:00+00:00"/>
    <meta property="og:title" content="Australië wil harder optreden tegen klimaatdemonstranten die mijnbouw schaden"/>
    <meta property="og:description" content="De Australische premier Scott Morrison heeft vrijdag gezegd dat hij harder wil optreden tegen klimaatprotesten die de mijnbouwactiviteiten schaden. Hij den..."/>
  </head>
  <body>
    <article>
      <h1>Australië wil harder optreden tegen klimaatdemonstranten die mijnbouw schaden</h1>
      <address>
        <time datetime="2019-11-01T08:48:00+00:00">01 Nov 2019, 08:48</time>
      </address>
      <p>
        <b>De Australische premier Scott Morrison heeft vrijdag gezegd dat hij harder wil optreden tegen klimaatprotesten die de mijnbouwactiviteiten schaden. Hij denkt er zelfs over die te verbieden.</b>
      </p>
      <p>Morrison drong er tijdens een speech in Brisbane bij bedrijven op aan geen aandacht te schenken aan klimaatdemonstranten die ‘economische sabotage’ plegen. Zijn reactie komt er nadat woensdag in Melbourne klimaatdemonstranten werden gearresteerd toen ze een internationale mijnbouwconferentie probeerden te blokkeren.</p>
      <p>Morrison noemde de demonstranten ‘anarchisten’ en zei dat ze erop gebrand zijn bedrijven te schaden. Hij voegde eraan toe dat de regering werkt aan mechanismen die de praktijken die het levensonderhoud van mede-Australiërs bedreigen, kunnen verbieden.</p>
      <p>Donderdag had minister van Binnenlandse Zaken Peter Dutton al verklaard dat de demonstranten zouden moeten gedwongen worden om te betalen voor de politiemacht die het tegen hen opneemt. ‘Velen van hen geloven niet eens in democratie’, zei Dutton op <i>Nine Network</i>.</p>
      <p>‘Dit gaat niet over vrijheid van meningsuiting. Het gaat niet om het recht om te protesteren. Deze mensen zijn volledig tegen onze manier van leven’, zei Dutton.</p>
    </article>
  </body>
</html>
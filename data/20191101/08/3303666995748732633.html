<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.repubblica.it/cronaca/2019/11/01/news/torino_il_sit-in_di_protesta_dei_monopattinatori_costretti_a_tornare_a_inquinare_con_l_auto_-240004617/"/>
    <meta property="og:site_name" content="Repubblica.it"/>
    <meta property="article:published_time" content="2019-11-01T08:10:00+00:00"/>
    <meta property="og:title" content="Torino, sit-in di protesta con i monopattini: &quot;Costretti a tornare a inquinare con l'auto&quot;"/>
    <meta property="og:description" content="Ma forse dal ministero potrebbe arrivare il via libera dopo le supermulte in serie"/>
  </head>
  <body>
    <article>
      <h1>Torino, sit-in di protesta con i monopattini: "Costretti a tornare a inquinare con l'auto"</h1>
      <h2>Ma forse dal ministero potrebbe arrivare il via libera dopo le supermulte in serie</h2>
      <address><time datetime="2019-11-01T08:10:00+00:00">01 Nov 2019, 08:10</time> by <a rel="author">JACOPO RICCA</a></address>
      <p>Un parere ufficiale non è ancora arrivato, ma i segnali che arrivano dal ministero dei Trasporti sembrano dare ragione ai "monopattinisti" che ieri sera sono scesi in piazza per protestare contro<a href="https://torino.repubblica.it/cronaca/2019/10/28/news/torino_prima_multa_per_un_monopattino-239754090/"> le multe </a>fatte dai vigili urbani di Torino. I loro monopattini elettrici non sarebbero equiparabili ai ciclomotori e quindi non c'è obbligo di avere una targa o la patente. La risposta ufficiale al parere chiesto dall'assessora alla Viabilità, Maria Lapietra, arriverà solo la prossima settimana, ma questa sembra essere la linea del Mit.<br/>Una svolta che dovrebbe mettere fine, ancor più che l'ordinanza emanata dalla Città e i cartelli installati in giro per Torino, alla guerra ai monopattini innescata dalla circolare emanata dal comandante della polizia municipale, Emiliano Bezzon. "Il nostro doveva essere un ritrovo per festeggiare Halloween, ma le multe hanno cambiato il senso di questo appuntamento - spiega Marco Benzoni, presidente del Club dei monopattini Torino - L'importo di quelle multe è eccessivo. Uno dei multati era addirittura su una ciclabile quindi anche la sanzione in sé è opinabile. Noi chiediamo di essere equiparati alle bici elettriche, che peraltro vanno più veloci di noi. Vogliamo il rispetto delle regole, ma anche della nostra scelta di mobilità. Siamo anche favorevoli a dotarci di assicurazione, ma ci deve essere garantito di poterci muovere".<br/><br/>I monopattinisti chiedono certezza, ma denunciano anche l'incoerenza della giunta Appendino. Le foto di loro a bordo delle auto cui sono tornati dopo le multe dei giorni scorsi stanno facendo il giro del web: "Costretto a inquinare" è lo slogan e l'hashtag della campagna web che hanno lanciato. All'incontro davanti alla Gran Madre ieri sera c'erano alcune decine di monopattinisti, coi loro mezzi truccati da fantasmi - nel rispetto del tema della notte di Halloween - ma anche perché questo sarebbe la fine che farebbero se la sperimentazione non dovesse decollare. La giunta Appendino ha molto investito sul consentire di provare forme di mobilità sostenibile innovativa e le tensioni tra i consiglieri del Movimento 5stelle e il comandante Bezzon restano alte. La questione monopattini elettrici però finirà anche a Montecitorio. Il deputato e vicecoordinatore regionale di Forza Italia, Roberto Rosso, ha presentato un question time sulla vicenda che dovrebbe essere discusso la prossima settimana.<br/> <br/> <br/> <br/> <br/> <br/> </p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cinsti-telefonni-operatori-spousteji-komercni-sluzbu-5g/1815860?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T08:37:00+00:00"/>
    <meta property="og:title" content="Čínští telefonní operátoři spouštějí komerční službu 5G"/>
    <meta property="og:description" content="Peking - Tři státní čínští telefonní operátoři ode dneška spouštějí pro zákazníky ultrarychlé internetové připojení sítí páté generace (5G). Čína je tak po Jižní Koreji, Británii a Spojených státech letos další zemí, která zprovoznila komerční telekomunikační služby příští generace. Země je stále v obchodní válce se Spojenými státy a doufá, že jí tento krok pomůže stát se globálním technologickým lídrem, uvedla agentura Reuters."/>
  </head>
  <body>
    <article>
      <h1>Čínští telefonní operátoři spouštějí komerční službu 5G</h1>
      <address><time datetime="2019-11-01T08:37:00+00:00">01 Nov 2019, 08:37</time> by <a rel="author" href="http://www.ctk.cz/" target="_blank">ČTK</a></address>
      <p>Peking - Tři státní čínští telefonní operátoři ode dneška spouštějí pro zákazníky ultrarychlé internetové připojení sítí páté generace (5G). Čína je tak po Jižní Koreji, Británii a Spojených státech letos další zemí, která zprovoznila komerční telekomunikační služby příští generace. Země je stále v obchodní válce se Spojenými státy a doufá, že jí tento krok pomůže stát se globálním technologickým lídrem, uvedla agentura Reuters.</p>
      <p>Peking původně plánoval spuštění ultrarychlých mobilních internetových služeb až na příští rok. Záměr, který má umožnit průlom v oblastech jako chytrá města a autonomní vozy ale urychlil kvůli zostřujícímu se napětí ve vztahu s Washingtonem a kvůli bojkotu čínského telekomunikačního giganta Huawei.</p>
      <p>Čínští státní telefonní operátoři China Mobile, China Unicom a China Telecom na svých stránkách uvedli, že základní tarif umožňující ultrarychlé připojení bude dostupný za 128 jüanů (asi 416 Kč) měsíčně. Podle čínské státní agentury Nová Čína je služba v současnosti dostupná v 50 čínských městech včetně Pekingu a Šanghaje.</p>
      <p>Podle vlády bude do konce roku zprovozněno více než 130.000 základnových stanic 5G. To by z čínské sítě učinilo jednu z nejrozsáhlejších na světě, uvedla podle BBC vláda.</p>
    </article>
  </body>
</html>
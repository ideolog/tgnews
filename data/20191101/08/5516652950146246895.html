<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/424943/sth-rodo-ta-xristoygenna-o-eyrwboyleyths-th-zagorakhs"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-01T08:15:01+00:00"/>
    <meta property="og:title" content="Στη Ρόδο τα Χριστούγεννα ο ευρωβουλευτής Θ. Ζαγοράκης"/>
    <meta property="og:description" content="Με συνεργάτη του ευρωβουλευτή κ. Αλέξη Γεωργούλη, συναντήθηκε χθες ο Αντιδήμαρχος Πολιτισμού-Τουρισμού κ. Κώστας Ταρασλιάς και συζήτησαν διάφορες δράσεις για τη Ρόδο ενώ τα Χριστούγεννα αναμένεται να βρίσκεται στη Ρόδο ο ευρωβουλευτής κ. Θοδωρής Ζαγοράκης στο πλαίσιο εκδήλωσης."/>
  </head>
  <body>
    <article>
      <h1>Στη Ρόδο τα Χριστούγεννα ο ευρωβουλευτής Θ. Ζαγοράκης</h1>
      <h2>Προγραμματίζεται εκδήλωση από τον δήμο με τη συμμετοχή του</h2>
      <address>
        <time datetime="2019-11-01T08:15:01+00:00">01 Nov 2019, 08:15</time>
      </address>
      <p>
        <b>Με συνεργάτη του ευρωβουλευτή κ. Αλέξη Γεωργούλη, συναντήθηκε χθες ο Αντιδήμαρχος Πολιτισμού-Τουρισμού κ. Κώστας Ταρασλιάς και συζήτησαν διάφορες δράσεις για τη Ρόδο ενώ τα Χριστούγεννα αναμένεται να βρίσκεται στη Ρόδο ο ευρωβουλευτής κ. Θοδωρής Ζαγοράκης στο πλαίσιο εκδήλωσης.</b>
      </p>
      <p>Όπως έκανε γνωστό ο κ. Ταρασλιάς, συναντήθηκε με τον κ. Μάνο Καλαεντζή που είναι συνεργάτης του κ. Γεωργούλη ο οποίος είναι μέλος της Επιτροπής Πολιτισμού και Παιδείας του Ευρωκοινοβουλίου.</p>
      <p>Μέσα από αυτή τη συνάντηση θέλησαν να εδραιώσουν μία σχέση γνωριμίας ώστε να μπορέσουν να αξιοποιήσουν κάποια προγράμματα που έχουν σχέση με τον πολιτισμό, προς το συμφέρον της Ρόδου. Πράγματι, ο εκπρόσωπος του ευρωβουλευτή, του υποσχέθηκε ότι το προσεχές διάστημα σχεδιάζουν να δημιουργήσουν μία πλατφόρμα.</p>
      <p>Μάλιστα ο κ. Γεωργούλης βρίσκεται σε άμεση συνεργασία με τον ευρωβουλευτή του κυβερνώντος κόμματος κ. Ζαγοράκη, ο οποίος μετέχει στην ίδια Επιτροπή και συμφωνούν ότι θα πρέπει να προωθήσουν δράσεις για τη χώρα μας.</p>
      <p>Για τη Ρόδο ζήτησαν να είναι σε προτεραιότητα μέσα από συνεργασίες που θα προωθήσουν και να συζητήσουν τις προτάσεις της Δημοτικής Αρχής. Σύμφωνα με τον Αντιδήμαρχο τον ερχόμενο Δεκέμβριο θα γίνει επίσκεψη από ευρωβουλευτή στη Ρόδο στο πλαίσιο μίας εκδήλωσης.</p>
      <p>Οι παραπάνω βρίσκονται εδώ στο πλαίσιο της διεξαγωγής χθες και σήμερα στη Ρόδο του συνεδρίου «Οι ανακωχές της Ρόδου-70 χρόνια μετά. Μια διεθνής συνάντηση για την ιστορία, τη διεθνή πολιτική και το δίκαιο».</p>
      <p>Στο σημαντικό αυτό συνέδριο, το οποίο διοργανώνεται από το Τμήμα Μεσογειακών Σπουδών του Πανεπιστημίου Αιγαίου και το Πανεπιστήμιο Κύπρου, το οποίο στηρίζουν ο Δήμος Ρόδου και η Περιφέρεια, αναφέρθηκε επίσης χθες ο Αντιδήμαρχος. Καταρχάς, ενημέρωσε βέβαια ότι αυτό αφορά το ιστορικό γεγονός που συνέβη πριν από 70 χρόνια, το 1949, και ήταν η Αραβοϊσραηλινή ανακωχή, μία πολύ σημαντική ιστορική στιγμή γι’ αυτές τις χώρες, και η οποία ως γνωστόν έλαβε χώρα στο ξενοδοχείο των Ρόδων.</p>
      <p>Και είπε: «Το ξενοδοχείο των Ρόδων αποτελεί έναν ιστορικό χώρο για τους ανθρώπους της Μέσης Ανατολής διότι εκείνη την κρίσιμη περίοδο η πόλη μας ήταν μία περιοχή στην οποία αναφέρθηκαν πάρα πολλά θέματα από την τότε σημαντική διπλωματία. Να μην ξεχνάμε ότι στο ξενοδοχείο των Ρόδων ήταν που πραγματοποιήθηκε η ίδρυση του Κράτους του Ισραήλ και αυτό έχει μία τεράστια συναισθηματική αξία».</p>
      <p>Θέλοντας, λοιπόν, ο Δήμος Ρόδου να επεκτείνει τις δράσεις του, στο πλαίσιο των διεθνών σχέσεων, στηρίζει όλες αυτές τις δραστηριότητες, καθώς θεωρούν ότι είναι πάρα πολύ σημαντικό και βοηθούν το νησί μέσα από αυτό να επικαιροποιήσει πράγματα που ενδεχομένως έχουν ξεχαστεί και επίσης μέσα από τη συζήτηση, πάρα πολλοί άνθρωποι οι οποίοι θα έρθουν στο συνέδριο θα πραγματοποιήσουν και επίσκεψη στην περιοχή μας.</p>
      <p>Μάλιστα, δεν είναι τυχαίο το γεγονός ότι ανάμεσα σ’ αυτούς είναι και ο εκπρόσωπος του Ιδρύματος Anna Lindh και μέλος του Ελληνικού Ιδρύματος Πολιτισμού, κ. Στέφανος Βαληνάτος, τον οποίο ο Αντιδήμαρχος συνάντησε επίσης χθες στο γραφείο του και είχαν μία αρκετά εποικοδομητική συζήτηση για διάφορες δράσεις στην περιοχή μας. Όπως δήλωσε ο κ. Ταρασλιάς τον ενδιαφέρει πάρα πολύ να συνδέσουμε τη Ρόδο με μεγάλους θεσμούς και μέσα από αυτές τις επαφές να πραγματοποιηθούν είτε συνέδρια είτε πολιτιστικές δράσεις.</p>
    </article>
  </body>
</html>
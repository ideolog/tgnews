<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/01/news/auto_aziendali_retromarcia_del_governo_tassa_sul_60_escluse_ibride_ed_elettriche-240004301/"/>
    <meta property="og:site_name" content="Repubblica.it"/>
    <meta property="article:published_time" content="2019-11-01T08:05:00+00:00"/>
    <meta property="og:title" content="Auto aziendali, retromarcia del governo: tassa &quot;solo&quot; sul 60%, escluse ibride ed elettriche"/>
    <meta property="og:description" content="La precisazione del Mef dopo le polemiche degli ultimi giorni. La quota imponibile raddoppierà rispetto ad oggi e salirà al 100% soltanto per le auto più inquinanti"/>
  </head>
  <body>
    <article>
      <h1>Auto aziendali, retromarcia del governo: tassa "solo" sul 60%, escluse ibride ed elettriche</h1>
      <h2>La precisazione del Mef dopo le polemiche degli ultimi giorni. La quota imponibile raddoppierà rispetto ad oggi e salirà al 100% soltanto per le auto più inquinanti</h2>
      <address>
        <time datetime="2019-11-01T08:05:00+00:00">01 Nov 2019, 08:05</time>
      </address>
      <p><b>MILANO -</b> Il governo mette la retromarcia sull'<a href="https://www.repubblica.it/economia/2019/10/31/news/manovra_arriva_la_stangata_sulle_auto_aziendali-239946342/">aumento delle tasse sulle auto aziendali</a>. Fonti del ministero dell'Economia hanno infatti spiegato che l'incremento escluderà le vetture ibride ed elettriche mentre per le altre la quota di imponibile salirà dal 30 al 60% del valore attribuito all'auto. L'aumento al 100%, inizialmente previsto per tutte le auto, scatterà solo per i veicoli "superinquinanti", ovvero con emisssioni di biossido di carbonio fino a grammi 160 per chilometro. Restano invece esclusi dall'incremento, come indicato anche nella prima bozza, tutti i veicoli commerciali.<br/><br/>La correzione in corsa da parte del governo costringerà probabilmente l'esecutivo ad una nuova caccia di risorse. Secondo indiscrezioni circolate nel pomeriggio di ieri infatti la misura avrebbe portato nelle casse dello stato 513 milioni di euro. In questo modo, più che dimezzando l'incremento previsto, il gettito attesto è destinato ad assottigliarsi sensibilmente.<br/> </p>
      <h3>Che cos'è la tassa sulle auto aziendali</h3>
      <p>Secondo l'Aniasa, l'Associazione che in Confindustria rappresenta il settore del noleggio veicoli, la misura come concepita inizialmente avrebbe interessato ben 2 milioni di veicoli. Sono molti i lavoratori che hanno dispongono dell'auto come benefit non monetario del proprio stipendio. Ad oggi, benché non in denaro, questo strumento è comunque soggetto a tassazione, su importo pari al 30% di una cifra che dipende dal costo chilometrico, che varia a seconda dei tipi di vetture, considerando una percorrenza media di 15 mila chilometri. La norma di fatto farebbe crescere questo 30% al 60%, aumentando così l'imponibile su cui vengono calcolati Irpef, tributi locali e contributi previdenziali. <br/> </p>
      <h3>Il caso concreto</h3>
      <p>Cosa cambierebbe nel concreto? Ipotizzando un dipendente con una Audi A1 1.4 Tdi, con un costo chilometrico da 0,4082 euro, il fringe benefit annuale soggetto a tassazione sarebbe oggi di 1836,9. Con la nuova norma salirebbe a 3672. Tutte le imposte relative verrebbero quindi raddoppiate. Un lavoratore che disponesse di una Alfa Romeo Giulietta 1.2 T da 120 cavalli vedrebbe l'imponibile relativo salire da 2407,32 a 4414,64 euro. Non solo, l'incremento del reddito rischia di essere una beffa anche ad esempio per chi si trovasse sotto la soglia dei 24 mila euro di reddito, e quindi beneficiario degli 80 euro mensili, e che invece sfondando questa soglia rischierebbe di perderli. <br/><br/><br/><br/><br/> </p>
    </article>
  </body>
</html>
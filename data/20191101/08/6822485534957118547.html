<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980810017.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-01T08:00:00+00:00"/>
    <meta property="og:title" content="پیش‌بینی قیمت طلا و سکه تا پایان سال ۹۸"/>
    <meta property="og:description" content=" به گزارش تسنیم به نقل از اتحادیه طلای تهران، طبق اعلام رئیس اتحادیه طلا و جواهر تهران، با از بین رفتن حباب سکه، التهاب از بازار سکه و طلا کاسته شده و علی‌رغم نوسانات قیمت اونس جهانی، بازار داخلی به‌آرامی پیش رفته است به‌طوری که پیش‌بینی می‌شود که بازار طلا به روند کاهشی خود ادامه بدهد."/>
  </head>
  <body>
    <article>
      <h1>پیش‌بینی قیمت طلا و سکه تا پایان سال ۹۸</h1>
      <address>
        <time datetime="2019-11-01T08:00:00+00:00">01 Nov 2019, 08:00</time>
      </address>
      <p>رئیس اتحادیه طلا و جواهر تهران پیش‌بینی کرد قیمت طلا و سکه تا پایان سال ۹۸ روند کاهشی و آرامش و ثبات حال حاضر را ادامه دهد.</p>
      <p> به گزارش تسنیم به نقل از اتحادیه طلای تهران، طبق اعلام رئیس اتحادیه طلا و جواهر تهران، با از بین رفتن حباب سکه، التهاب از بازار سکه و طلا کاسته شده و علی‌رغم نوسانات قیمت اونس جهانی، بازار داخلی به‌آرامی پیش رفته است به‌طوری که پیش‌بینی می‌شود که بازار طلا به روند کاهشی خود ادامه بدهد.</p>
      <p>ابراهیم محمدولی با تأکید بر اینکه خوشبختانه بازار طلا روز به روز به ثبات و آرامش نزدیک‌تر می‌شود، اظهار کرد: قیمت‌ها با وجود این‌که اونس جهانی نوسانات زیادی را در یک ماه قبل و پیش از آن داشته است، اکنون رو به کاهش است، بازار داخل ما التهابات سال 97 را نداشته است؛ تقریباً نوسان داشته است اما نوسانات آن آرامشی بوده است.</p>
      <p>رییس اتحادیه طلا و جواهر تهران تصریح کرد: در بحث حباب‌ها، اکنون حدود یک ماهی است که سکه حباب ندارد و قیمت سکه و طلا تنظیم شده و به سطح قیمتی خود رسیده است؛‌ چراکه بازار عرضه و تقاضا تنظیم شده است، علاوه‌براین یک علت عمده نیز این است که طبق آیین سنتی ما در محرم و صفر مراسم شادی و جشن برگزار نمی‌شود. همه این‌ها دست به دست هم داده و حباب از بین رفته است.</p>
      <p>وی پیش‌بینی کرد: انتظار می‌رود که در آینده نیز باز هم این روند کاهشی ادامه داشته باشد و با آرامش و با ثبات قیمت، بازار طلا و جواهر سال 98 را به پایان برساند.</p>
      <p>محمدولی تأکید کرد: بازار طلا و جواهر از حالت سرمایه‌گذاری خارج شده است. بحث سرمایه‌گذاری بیشتر در سال 97 اتفاق افتاد که بسیار هم به‌چشم آمد و خود را نشان داد و باعث التهابات شد، اما از ابتدای امسال 98 تاکنون بازار، بازار واقعی و دادوستد خود را پیدا کرده است و مردم تنها در مسیر رفع نیازها برای خرید طلا و سکه اقدام کرده‌اند.</p>
    </article>
  </body>
</html>
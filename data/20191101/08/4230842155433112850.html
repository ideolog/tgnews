<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191101-mizh-obstrilamy-na-donbasi-i-gumkonvoyamy-rf-isnuye-zv-yazok-povirenyj-u-spravah-ssha/"/>
    <meta property="og:site_name" content="ФАКТИ"/>
    <meta property="article:published_time" content="2019-11-01T08:23:41+00:00"/>
    <meta property="og:title" content="Між обстрілами на Донбасі і “гумконвоями” РФ існує зв’язок – повірений у справах США"/>
    <meta property="og:description" content="США звернули увагу на взаємозв’язок прибуття гуманітарних конвоїв Росії на окупований Донбас і збільшенням кількості обстрілів."/>
  </head>
  <body>
    <article>
      <h1>Між обстрілами на Донбасі і “гумконвоями” РФ існує зв’язок – повірений у справах США</h1>
      <address>
        <time datetime="2019-11-01T08:23:41+00:00">01 Nov 2019, 08:23</time>
      </address>
      <p>США звернули увагу на взаємозв’язок прибуття гуманітарних конвоїв Росії на окупований Донбас і збільшенням кількості обстрілів.</p>
      <p>Тимчасово повірений у справах США Гаррі Кеміан під час засідання Постійної ради ОБСЄ заявив, що існують сумніви, що Росія дійсно поставляє гуманітарну допомогу на окупований Донбас.</p>
      <p>За його словами, було продемонстровано взаємозв’язок між доставленням так званих гумконвоїв РФ і сплеском обстрілів зі сторони бойовиків.</p>
      <blockquote>– Минулого тижня Росія знову направила конвої в Україну, які фіксувала спостережна місія ОБСЄ на кордоні. На жаль, місія не змогла визначити вміст цих транспортних засобів, і ми серйозно сумніваємось в їх “гуманітарній” природі, як про це стверджує Росія, – сказав Кеміан.</blockquote>
      <p>
        <b>Читайте: </b>
        <a href="https://fakty.com.ua/ua/ukraine/20191031-zakon-pro-status-donbasu-rozroblyat-pislya-zustrichi-v-normandskomu-formati/">Закон про статус Донбасу розроблять після зустрічі в нормандському форматі</a>
      </p>
      <p>Делегація Євросоюзу також звернула увагу на те, що ввезення російських “гумконвоїв” на окупований Донбас порушує основні міжнародні гуманітарні принципи, суверенітет України та її територіальну цілісність.</p>
      <p>До слова, міністр закордонних справ Вадим Пристайко заявив, що Україна має альтернативний <a href="https://fakty.com.ua/ua/ukraine/20191029-ukrayina-maye-alternatyvnyj-variant-vregulyuvannya-sytuatsiyi-na-donbasi-prystajko/">план врегулювання ситуації на Донбасі.</a></p>
    </article>
  </body>
</html>
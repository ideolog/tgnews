<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/fc199eb7139c0804/rusia-va-oferi-500-de-autorizatii-pentru-tranzitarea-marfurilor-moldovenesti-prin-ucraina.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-01T08:39:02+00:00"/>
    <meta property="og:title" content="Rusia va oferi 500 de autorizații pentru tranzitarea mărfurilor moldovenești prin Ucraina"/>
    <meta property="og:description" content="Federația Rusă va oferi de urgență 500 de autorizații pentru tranzitarea mărfurilor moldovenești prin Ucraina."/>
  </head>
  <body>
    <article>
      <h1>Rusia va oferi 500 de autorizații pentru tranzitarea mărfurilor moldovenești prin Ucraina</h1>
      <address><time datetime="2019-11-01T08:39:02+00:00">01 Nov 2019, 08:39</time> by <a rel="author">Jurnal.md</a></address>
      <p>
        <b>Federația Rusă va oferi de urgență 500 de autorizații pentru tranzitarea mărfurilor moldovenești prin Ucraina.</b>
      </p>
      <p>Despre aceasta a anunțat președintele Igor Dodon, care menționează că la o înțelegere în acest sens a ajuns ca urmare a unei discuții telefonice cu reprezentantul special al președintelui rus pentru dezvoltarea relațiilor comerciale și economice cu Moldova, Dmitri Kozak</p>
      <p>„Aceasta este o măsură de urgență pentru deblocarea situației de urgență care s-a creat în rândul exportatorilor noștri. Este nevoie de negocieri la nivelul ministerelor specializate pentru a asigura buna livrare a mărfurilor moldovenești până la sfârșitul acestui an”, a comentat Dodon.</p>
      <p>„Aștept o implicare mai activă a ministerului de resort pentru rezolvarea unor astfel de probleme”, a adăugat Dodon.</p>
      <p>Anterior, Ministerul Economiei și Infrastructurii a anunțat că Federația Rusă a refuzat mărirea cotelor de autorizații de export pentru transportatorii moldoveni. Astfel, dacă în 2018 cota a fost de 18.000 de autorizații, pentru 2019 partea rusă a stabilit un contingent de 15.000 de autorizații.</p>
      <p>Ministerul Economiei a solicitat repetat eliberarea unei cote suplimentare de 7 mii de autorizații, precizând că în perioada următoare este preconizată o întrevedere cu partea rusă, în cadrul căreia urma să fie discutat inclusiv subiectul privind cotele de autorizații.</p>
    </article>
  </body>
</html>
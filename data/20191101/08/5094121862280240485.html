<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/beseda-s-andorem-sandorem-skoncila-ostrou-diskuzi-o-navratu-vojenske-sluzby-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T08:16:00+00:00"/>
    <meta property="og:title" content="Beseda s Andorem Šándorem: Proběhla ostrá diskuze o návratu vojenské služby"/>
    <meta property="og:description" content="/FOTOGALERIE/ Generál v záloze, médii hojně využívaný bezpečnostní expert a rodák z nedaleké Čáslavi Andor Šándor přijel poslední říjnovou středu do Městského společenského domu v Kolíně s hodinovou přednáškou na téma 'Rusko, Evropská unie či terorismus a migrace' a sklidil velký zájem veřejnosti. Komorní sál zaplnila více jak stovka zájemců o jeho názory a to všech věkových kategorií, mužů i žen."/>
  </head>
  <body>
    <article>
      <h1>Beseda s Andorem Šándorem: Proběhla ostrá diskuze o návratu vojenské služby</h1>
      <address><time datetime="2019-11-01T08:16:00+00:00">01 Nov 2019, 08:16</time> by <a rel="author">Jakub Šťástka</a></address>
      <p>„Já bych se Ruska nebál,“ překvapil některé přítomné hned na začátku svého povídání a připomněl konec studené války a zároveň hned následné boje v Kuvajtu, občanskou válku v Jugoslávii či uznání Kosova.</p>
      <p>„Nechci být další spolkovou zemí Německa, ale ani být pod Kremlem nebo Čínou, zároveň ale my nejsme Norsko ani Švýcarsko,“ řekl pak k tématu našeho případného odchodu z Evropské unie. „A společná armáda Evropské unie? A jak by se v ní komunikovalo, když Britové v ní nebudou?," nastolil další otázku.</p>
      <p>Po hodině povídání předal slovo přítomným k dotazům. Ty se točily okolo migrace, Organizace spojených národů či výroků populárních lidí v televizi. Největší diskuze se však strhla okolo možného návratu povinné základní vojenské služby.</p>
      <p>„A kam by šli? Nejsou kasárna, nejsou zbraně,“ odpověděl otázkou generál. „Domobranu by si mělo vzít pod svá křídla ministerstvo vnitra, pak by fungovala,“ dodal.</p>
      <figure>
        <img src="https://g.denik.cz/22/84/zakovsky-parlament-ilustracni-foto_denik-150-3x2.jpg"/>
      </figure>
      <aside>
        <a href="https://kolinsky.denik.cz/zpravy_region/pecky-budou-hostit-konferenci-zakovskych-parlamentu-20191101.html">Pečky budou hostit konferenci žákovských parlamentů Přečíst článek ›</a>
      </aside>
      <p>„Děkuji vám za PŠM <i>(politické školení mužstva, nedílná součást základní vojenské služby za komunistů, pozn. autora)</i>, to jsem měl naposledy v roce 1972,“ poděkoval ironicky Petr Král, kolínský zastupitel a dlouholetý člen Aktivních záloh Armády České republiky, které v diskuzi několikrát obhajoval.</p>
      <p>Debaty se se svými zkušenostmi z Bruselu zúčastnil i Hynek Blaško z Veltrub, současný europoslanec za stranu SPD a rovněž generál Armády ČR v záloze.</p>
      <p>„Se svobodou jde zároveň i zodpovědnost,“ ukončil Andor Šándor debatu větou směřující k dotazu o držení zbraní. Pak už následovala autogramiáda do dvou prodávaných knih generálem napsaných.</p>
      <figure>
        <img src="https://g.denik.cz/15/80/ilustracni-snimek-dusicky_denik-150-3x2.jpg"/>
      </figure>
      <aside>
        <a href="https://kolinsky.denik.cz/zpravy_region/policiste-dohlidnou-na-hrbitovy-dusicky-lakaji-nenechavce-20191029.html">Policisté dohlídnou na hřbitovy. Dušičky lákají nenechavce Přečíst článek ›</a>
      </aside>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/usa-kongresmenka-katie-hill-zrzekla-sie-mandatu,982127.html"/>
    <meta property="og:site_name" content="TVN24"/>
    <meta property="article:published_time" content="2019-11-01T08:45:46+00:00"/>
    <meta property="og:title" content="Zrzekła się mandatu po wycieku nagich zdjęć"/>
    <meta property="og:description" content="Amerykańska kongresmenka Katie Hill przekazała w czwartek, że rezygnuje z pracy w Izbie Reprezentantów z powodu mizoginicznej kultury. W weekend zrzekła się mandatu po zarzutach o relacje seksualne..."/>
  </head>
  <body>
    <article>
      <h1>Zrzekła się mandatu po wycieku nagich zdjęć</h1>
      <address><time datetime="2019-11-01T08:45:46+00:00">01 Nov 2019, 08:45</time> by <a rel="author">asty//plw</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/037922e4-daa2-441e-8ca6-08e8c2baccd6-480p.mp4"/>
          <figcaption>Kongresmenka zrzekła się mandatu po wycieku nagich zdjęć</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/f127727d-180e-4f7f-87c1-20d53baf5092-480p.mp4"/>
          <figcaption>Katie Hill zapowiada walkę z pornozemstą</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/2702c188-d401-4d49-9bae-116087380dd4-480p.mp4"/>
          <figcaption>Kongresmenka Katie Hill ogłosiła swoją rezygnację. Została...</figcaption>
        </figure>
        <figcaption>Kongresmenka Katie Hill zrzekła się mandatu<cite>Foto: Reuters | Video: Reuters</cite></figcaption>
      </slideshow>
      <h3>Amerykańska kongresmenka Katie Hill przekazała w czwartek, że rezygnuje z pracy w Izbie Reprezentantów "z powodu mizoginicznej kultury". W weekend zrzekła się mandatu po zarzutach o relacje seksualne z członkiem swojego personelu i wycieku do sieci jej nagich zdjęć.</h3>
      <p>- Odchodzę z powodu mizoginicznej kultury, która triumfalnie pochłonęła moje nagie zdjęcia i wykorzystała moją seksualność – powiedziała Katie Hill w swoim ostatnim przemówieniu w Kongresie.</p>
      <related>
        <a href="https://www.tvn24.pl/wiadomosci-ze-swiata,2/do-sieci-wyciekly-jej-nagie-zdjecia-kongresmenka-rezygnuje-z-mandatu,981048.html"/>
      </related>
      <p>Demokratka z Kalifornii stwierdziła też, że jej byłemu partnerowi umożliwiono dalsze znęcanie się nad nią, co "obserwował cały kraj". Uznała, że sposób, w jaki została potraktowana, to "największy polityczny rynsztok", jaki widziała.</p>
      <p>Wśród powodów swojego odejścia wymieniła również "podwójne standardy". Skrytykowała w tym kontekście prezydenta Donalda Trumpa, który - jej zdaniem - "przechwala się seksualnym drapieżnictwem" i "przepycha wyjątkowo szkodliwą dla kobiet politykę".</p>
      <h3>Skandal obyczajowy w Kongresie</h3>
      <p>Obyczajowy skandal rozpoczęła <a href="https://www.tvn24.pl/wiadomosci-ze-swiata,2/katie-hill-i-skandal-z-nagimi-zdjeciami-kongresmenka-zapowiada-walke-z-pornozemsta,981344.html">publikacja konserwatywnego serwisu RedStar, który podał, że Hill miała romans z mężczyzną, jednym ze swoich współpracowników w Kongresie</a>.</p>
      <p>Serwis poinformował też, że utrzymywała ona relacje seksualne z członkinią swojego personelu, co jest zakazane, i opublikował nagie zdjęcia kongresmenki.</p>
      <p>W ubiegłym tygodniu, na kilka godzin przed wszczęciem dochodzenia przez komisję etyki Izby Reprezentantów, Hill wysłała list do swych zwolenników, w którym przyznała się do związku z kobietą - członkinią jej sztabu wyborczego z 2018 roku.</p>
      <p>Określiła tę relację jako "nieodpowiednią".</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/scigal-bagdadiego-trump-ujawnil-jego-imie,981978.html"/>
        <a href="https://www.tvn24.pl/wiadomosci-ze-swiata,2/rezolucja-w-sprawie-impeachmentu-przyjeta-trump-polowanie-na-czarownice,982017.html"/>
        <a href="https://www.tvn24.pl/wiadomosci-ze-swiata,2/zaniepokojenie-w-zwiazku-z-rozmieszczeniem-na-litwie-amerykanskich-zolnierzy,981833.html"/>
        <a href="https://www.tvn24.pl/wiadomosci-ze-swiata,2/media-byly-doradca-trumpa-wezwany-przed-kongres-bialy-dom-milczy,981839.html"/>
        <a href="https://www.tvn24.pl/wiadomosci-ze-swiata,2/pedofil-z-dozywociem-wypuszczony-z-wiezienia-blad,981632.html"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/01/na_zakarpatti_zatrymaly_cholovika_yakyy_vymagav_neisnuyuchyy_borg_u_rozmiri_8_1681259"/>
    <meta property="og:site_name" content="ZIK.UA"/>
    <meta property="article:published_time" content="2019-11-01T08:23:00+00:00"/>
    <meta property="og:title" content="На Закарпатті затримали чоловіка, який вимагав неіснуючий борг у розмірі 8 тисяч доларів"/>
    <meta property="og:description" content="На Закарпатті затримали чоловіка, який вимагав повернути неіснуючий борг та вигадані відсотки від погашеної позики у сумі 8 тисяч доларів США."/>
  </head>
  <body>
    <article>
      <h1>На Закарпатті затримали чоловіка, який вимагав неіснуючий борг у розмірі 8 тисяч доларів</h1>
      <address>
        <time datetime="2019-11-01T08:23:00+00:00">01 Nov 2019, 08:23</time>
      </address>
      <p>
        <b>На Закарпатті затримали чоловіка, який вимагав повернути неіснуючий борг та вигадані відсотки від погашеної позики у сумі 8 тисяч доларів США.</b>
      </p>
      <p>Про це повідомляє <a href="https://zk.npu.gov.ua/">Національна поліція Закарпатської області</a>.</p>
      <p>«До Закарпатського управління Департаменту внутрішньої безпеки Національної поліції України звернувся житель Берегівського району області. Заявник розповів, що в минулому позичав кошти на проведення операції для свого сина в одного зі знайомих. Гроші повернув у повному обсязі, як домовлялися. Проте невдовзі позичальник почав вимагати у нього суму, яка вдвічі перевищувала суму боргу, у якості відсотків. На підкріплення своїх намірів отримати вигадану пеню, чоловікові пригрозили «задіяти» співробітників поліції, які штучно створять умови для притягнення до кримінальної відповідальності», - сказано у повідомленні.</p>
      <p>За матеріалами внутрішньої безпеки НПУ слідчими Територіального управління ДБР, розташованого у місті Львові, під процесуальним керівництвом прокуратури Закарпатської області, було розпочато кримінальне провадження за ч.2 ст.189 (Вимагання) Кримінального кодексу України.</p>
      <p>Правоохоронці спільними діями задокументували розмову, під час якої 57-річний мешканець міста Виноградів вкотре висловив погрозу заявникові та його родині, а також - зневагу до будь-яких правоохоронних органів, у разі спроби «боржника» звернутися до них.</p>
      <p>Зловмисника затримали відразу після передачі йому коштів, які він вимагав, працівники Управління внутрішньої безпеки ДВБ НПУ спільно зі слідчими ДБР, за процесуального керівництва прокуратури. За місцем мешкання закарпатця проведено санкціонований обшук, вилучено готівку – предмет злочину, а також додатково ще понад 21 тисячу доларів США, 50 тисяч гривень, понад 4 тисячі євро, боргові розписки, банківські картки та мобільні телефони.</p>
      <p>На теперішній час затриманому в порядку ст.208 ПК України оголошено про підозру. Суд обрав чоловікові запобіжний захід у вигляді тримання під вартою строком на 60 діб, без права внесення застави. За вимагання йому загрожує позбавлення волі на термін від 3 до 7 років.</p>
      <p>Працівники внутрішньої безпеки проводять перевірку на можливу причетність до злочинних дій фігуранта співробітників правоохоронних органів.</p>
      <p>Нагадаємо, <a href="https://zik.ua/news/2019/10/29/nabu_pidozryuie_golovu_chernivetskoi_oblrady_muntyana_v_otrymanni_180_tys_1678705">НАБУ підозрює голову Чернівецької облради Мунтяна</a> в отриманні $180 тис. хабара.</p>
      <p> </p>
      <p> </p>
      <related>
        <h4>читайте також</h4>
        <a href="https://zik.ua/news/2019/10/27/na_rivnenshchyni_zatrymaly_cholovika_yakyy_vchynyv_strilyanynu_u_batkiv_1677587"/>
        <a href="https://zik.ua/news/2019/10/21/u_kirovogradskiy_oblasti_patrulnogo_vykryly_na_habari_u_5_tysyach_grn_1673151"/>
        <a href="https://zik.ua/news/2018/12/30/u_poltavi_politsiya_zatrymala_vysokoposadovtsya_za_vymagannya_habara_1479743"/>
        <a href="https://zik.ua/news/2018/08/16/na_donechchyni_zatrymaly_nachalnyka_derzhsluzhby_za_vymagannya_habara_v_milyon_1388099"/>
      </related>
    </article>
  </body>
</html>
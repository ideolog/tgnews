<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/puducherry-cm-v-narayansamy-narayanasamy-calls-lg-kiran-bedi-demon/271094/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-01T08:42:40+00:00"/>
    <meta property="og:title" content="सीएम वी नारायणसामी ने पुडुचेरी की उपराज्यपाल किरण बेदी को बताया ‘राक्षस’"/>
    <meta property="og:description" content="किरण बेदी के साथ वाकयुद्ध में उलझे मुख्यमंत्री वी नारायणसामी ने गुरुवार को कहा कि केंद्र ने यहां एक ‘राक्षस’ को नियुक्त किया है क्योंकि वह विभिन्न"/>
  </head>
  <body>
    <article>
      <h1>सीएम वी नारायणसामी ने पुडुचेरी की उपराज्यपाल किरण बेदी को बताया ‘राक्षस’</h1>
      <address><time datetime="2019-11-01T08:42:40+00:00">01 Nov 2019, 08:42</time> by <a rel="author">JKR Staff</a></address>
      <p>पुडुचेरी की उपराज्यपाल किरण बेदी के साथ वाकयुद्ध में उलझे मुख्यमंत्री वी नारायणसामी ने गुरुवार(31 अक्टूबर) को कहा कि केंद्र ने यहां एक ‘राक्षस’ को नियुक्त किया है क्योंकि वह विभिन्न कल्याणकारी योजनाओं में कथित तौर पर बाधा पहुंचा रही हैं।</p>
      <figure>
        <img src="http://www.jantakareporter.com/wp-content/uploads/2019/11/V-Narayanasamy.jpg"/>
      </figure>
      <p>पूर्व प्रधानमंत्री इंदिरा गांधी की 35वीं पुण्यतिथि पर यहां सत्तारूढ़ कांग्रेस पार्टी की एक सभा को संबोधित करते हुए मुख्यमंत्री ने कहा, ‘‘हम विभिन्न कल्याणकारी योजनाओं के जरिए लोगों की प्रगति के लिए कड़े प्रयास कर रहे हैं।’’ उन्होंने कहा कि लेकिन केंद्र ने यहां एक ‘राक्षस’ को नियुक्त कर दिया है और वह योजनाओं को लागू करने में बाधा पहुंचा रही हैं।</p>
      <p>नारायणसामी ने दावा किया कि संसद या विधानसभा (उपचुनावों) में कांग्रेस या उसके गठबंधन सहयोगी द्रमुक की लगातार जीत दिखाती है कि लोगों ने कांग्रेस सरकार पर भरोसा जताया है। उन्होंने जम्मू कश्मीर में देश के नेताओं के दौरे को मंजूरी न देने लेकिन यूरोपीय संसद के सदस्यों की यात्रा को अनुमति देने पर कड़ी आपत्ति जतायी।</p>
      <p>उन्होंने पूछा, ‘‘इस विडंबना को कैसे न्यायोचित ठहराया जा सकता है?’’ उन्होंने आरोप लगाया कि राजग यूरोपीय सांसदों को कश्मीर घाटी की यात्रा करने की मंजूरी देकर केवल नाटक कर रही है। नारायणसामी ने कहा कि कश्मीर में जनजीवन सामान्य नहीं हुआ है।</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/1/7230698/"/>
    <meta property="og:site_name" content="Українська правда"/>
    <meta property="article:published_time" content="2019-11-01T08:45:32+00:00"/>
    <meta property="og:title" content="Ексзаступника голови Харківської ОДА взяли під частковий домашній арешт"/>
    <meta property="og:description" content="Київський районний суд Харкова обрав запобіжний захід у вигляді нічного домашнього арешту колишньому заступнику голови Харківської обласної державної адміністрації Євгену Шахненку, підозрюваному у службовій недбалості."/>
  </head>
  <body>
    <article>
      <h1>Ексзаступника голови Харківської ОДА взяли під частковий домашній арешт</h1>
      <address>
        <time datetime="2019-11-01T08:45:32+00:00">01 Nov 2019, 08:45</time>
      </address>
      <p>Київський районний суд Харкова обрав запобіжний захід у вигляді нічного домашнього арешту колишньому заступнику голови Харківської обласної державної адміністрації Євгену Шахненку, підозрюваному у службовій недбалості.</p>
      <p><b>Джерело: </b>"<a href="https://ua.interfax.com.ua/news/general/622078.html">Інтерфакс-Україна</a>" з посиланням на рішення слідчого судді Світлани Муратової</p>
      <p><b>Дослівно:</b> "Клопотання задовольнити. Застосувати до Шахненка Євгена Дем'яновича... запобіжний захід у вигляді домашнього арешту, а саме заборонити підозрюваному залишати житло... в період із 22:00 до 6:00".</p>
      <p><b>Деталі:</b> Запобіжний захід діє до 26 грудня.</p>
      <p>Прокурор клопотав про обрання запобіжного заходу у вигляді цілодобового домашнього арешту.</p>
      <p>Шахненко і його адвокат заперечували проти задоволення клопотання, яке, за їхніми словами, є необґрунтованим, а ризики, на які посилався прокурор, відсутні.</p>
      <p>Проте у коментарі журналістам Шахненко сказав, що не подаватиме апеляцію на рішення слідчого судді: "Підкорятимуся рішенню суду".</p>
      <p>
        <b>Передісторія:</b>
      </p>
      <ul>
        <li>26 жовтня 2019 року прокуратура оголосила Шахненку про підозру у службовій недбалості (ч. 2 ст. 267 ККУ).</li>
        <li>За даними досудового слідства, в 2014-2015 роках підозрюваний, який тоді обіймав посаду директора департаменту обладміністрації, погодив проектно-кошторисну документацію та прийняв виконані роботи з реконструкції Малоданилівських очисних споруд, хоча поставлене фірмою-підрядником обладнання не відповідало технічним стандартам.</li>
        <li>Збиток, завданий унаслідок державі, за даними слідства, становить понад 7 млн грн.</li>
        <li>Реконструкцію Малоданилівських очисних споруд було розпочато в 2013 році.</li>
        <li>Євген Шахненко обіймав посаду заступника Харківської облдержадміністрації в 2015-2019 роках, до цього очолював департамент капітального будівництва ХОДА.</li>
        <li>У січні 2017 року Генпрокуратура повідомила, що харківські правоохоронці викрили групу в складі 4 людей, які протягом 2014-2016 років шляхом зловживання службовим становищем та підробкою офіційних документів заволоділи коштами державного та обласного бюджетів загальною сумою 18 млн грн, виділених на закупівлю устаткування і виконання робіт із реконструкції очисних споруд каналізації Малоданилівської селищної ради.</li>
        <li>Усім чотирьом було повідомлено про підозру у вчиненні кримінального злочину за ч. 5 ст. 191 (привласнення, розтрата майна або заволодіння ним шляхом зловживання службовим становищем) ККУ.</li>
        <li>До них застосовано запобіжний захід у вигляді тримання під вартою з можливістю внесення застави розміром від 206 до 400 тис. грн.</li>
      </ul>
      <related>
        <a href="https://www.pravda.com.ua/news/2019/10/31/7230570/"/>
        <a href="https://www.pravda.com.ua/news/2019/10/28/7230331/"/>
        <a href="https://www.pravda.com.ua/news/2019/10/26/7230182/"/>
      </related>
    </article>
  </body>
</html>
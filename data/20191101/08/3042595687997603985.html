<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/har-preget-mine-siste-dager/71770126"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T08:07:38+00:00"/>
    <meta property="og:title" content="- Har preget mine siste dager"/>
    <meta property="og:description" content="Tor-Aksel Busch (69) går av som riksadvokat mens Nav-skandalen ryster påtalemakten."/>
  </head>
  <body>
    <article>
      <h1>- Har preget mine siste dager</h1>
      <h2>Tor-Aksel Busch (69) går av som riksadvokat mens Nav-skandalen ryster påtalemakten.</h2>
      <address><time datetime="2019-11-01T08:07:38+00:00">01 Nov 2019, 08:07</time> by <a rel="author">Ralf Lofstad</a></address>
      <p>Torsdag gikk riksadvokat Tor-Aksel Busch (69) av, etter 22 år som øverste leder for påtalemakten. Avgangen ble markert med kake på et lukket arrangement på arbeidsplassen.</p>
      <p>Men avgangen skjer under turbulente omstendigheter. Mandag deltok Busch på pressekonferansen der arbeidsminister Anniken Hauglie og Nav-direktør Sigrun Vågeng slapp bomba om at et stort antall stønadsmottakere <a href="https://www.dagbladet.no/nyheter/totalt-uakseptabelt/71757134">feilaktig er blitt straffeforfulgt</a> som følge av uriktig tolkning av EUs regelverk om stønad under utenlandsopphold.</p>
      <h3>Store følger</h3>
      <p>Saken har store følger for påtalemakten, som har ført straffesakene mot Nav-brukerne i retten. Minst 48 straffesaker med rettskraftig dom må nå behandles på nytt - i går ettermiddag meldte <a href="https://www.vl.no/nyhet/domstoler-har-funnet-seks-nye-saker-1.1610307?paywall=true">Vårt Land</a> at ytterligere seks saker er avdekket, samtidig fikk Dagbladet tilgang på enda flere.</p>
      <p>
        <b>Busch ble først 16. oktober orientert om at regelverket for langtidsopphold praktiseres feil. Da hadde det versert tvil i trygderetten siden 2017, og 30. august i år ble Hauglies departement varslet om feilen av Nav.</b>
      </p>
      <p>- Da trygderetten begynte å stille spørsmål i noen saker i 2017, kunne jeg tenkt meg å høre det allerede da. Jeg skulle<a href="https://www.dagbladet.no/nyheter/jeg-skulle-ha-blitt-orientert-tidligere/71757721"> blitt orientert litt tidligere i 2019 også, </a>sa riksadvokaten til NTB mandag.</p>
      <p>Buschs aller siste handling som riksadvokat var å signere et brev til alle poilitidistriktene om å stanse all etterforskning av Nav-saker som gjelder stønad ved utenlandsopphold. Det gjorde han bare minutter før avskjedsfesten begynte, melder <a href="https://rett24.no/articles/beordrer-full-stopp-i-alle-eos-saker-fra-nav">Rett 24</a>.</p>
      <h3>Fikk pris</h3>
      <p>Bare timer før Busch ble kastet inn i Nav-skandalen 16. oktober, ble han <a href="https://www.juristforbundet.no/nyheter/2018/riksadvokat-tor-aksel-busch-tildeles-rettssikkerhetsprisen-for-2019/">tildelt Rettssikkerhetsprisen</a>, og nå går han altså av mens sakskomplekset fremdeles er under opprulling.</p>
      <p>
        <i>- Hvordan er det å slutte midt oppe i oppstyret?</i>
      </p>
      <p>- Jeg har den siste tida fått mye heder og ære, og er selvsagt meget glad for det. Men min situasjon er ikke viktig; tiltak måtte iverksettes, og det har preget mine siste dager i embetet, skriver Busch i en e-post til Dagbladet.</p>
      <p>
        <b>- De nødvendige direktivene herfra er gitt, og den videre oppfølgingen blir viktig, understreker han.</b>
      </p>
      <h3>Travel</h3>
      <p>Nav-saken har holdt Busch travel selv på de aller siste dagene som riksadvokat. Onsdag <a href="https://www.dagbladet.no/nyheter/krever-svar-fra-nav-om-saker-for-2012/71768568">sendte han et brev til Navs ledelse</a> der han i bestemte ordelag ber om snarest mulig å få vurdert hvorvidt også saker fra før 2012 - året da den aktuelle EU-forordningen ble tatt inn i norsk rett - kan være omfattet av feiltolkningen.</p>
      <p>Trygderettsekspert Olav Lægreid har overfor Dagbladet påpekt at <a href="https://www.dagbladet.no/nyheter/jeg-skulle-ha-blitt-orientert-tidligere/71757721">regelverket før 2012 var relativt likt det nåværende</a>. I ytterste konsekvens kan derfor saker helt tilbake til Norges tilslutning til EØS i 1994 måtte omgjøres.</p>
      <p>Antallet saker er potensielt svært stort, og merarbeidet for Nav, påtalemakten og domstolene øker tilsvarende i omfang.</p>
      <p>
        <b>- Det er helt umulig å vite hva vi i så fall snakker om. Men det kan utvilsomt bli et betydelig antall saker, skriver Busch til Dagbladet.</b>
      </p>
      <p>I brevet til politidistriktene der han ber dem om å stoppe etterforskningen av utenlandssakene, gjøres det ikke forskjell på om de er fra før eller etter 2012.</p>
      <h3>Undersøker andre sakstyper</h3>
      <p>Hittil dreier Nav-skandalen seg om arbeidsavklarings-, syke- og pleiepenger. I brevet til Arbeids- og sosialdirektoratet / Nav ber imidlertid Busch dem om å vurdere hvorvidt også «andre sakstyper» omfattes av EU-forordningen.</p>
      <p>Er svaret ja, kan omfanget av oppryddingsarbeidet bli større enn noen i utgangspunktet hadde forestilt seg.</p>
    </article>
  </body>
</html>
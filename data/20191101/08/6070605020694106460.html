<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/Temps-canviant-espera-arribada-setmana_0_2336166452.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T08:42:25+00:00"/>
    <meta property="og:title" content="Temps canviant a l’espera de l’arribada del fred la setmana vinent"/>
    <meta property="og:description" content="Els núvols alts predominaran al llarg de tot el cap de setmana, però plourà poc fora del Pirineu"/>
  </head>
  <body>
    <article>
      <h1>Temps canviant a l’espera de l’arribada del fred la setmana vinent</h1>
      <h2>Els núvols alts predominaran al llarg de tot el cap de setmana, però plourà poc fora del Pirineu</h2>
      <address>
        <time datetime="2019-11-01T08:42:25+00:00">01 Nov 2019, 08:42</time>
      </address>
      <p>Aquest divendres ens hem llevat una altra vegada amb valors molt suaus i poc fred en general. Temperatures que recorden més a finals de setembre que no pas al novembre. Entre les mínimes d’avui, destaquen per elevades molts sectors del litoral, on no s’ha baixat ni dels 17ºC en alguns casos a causa de la nuvolositat que també ha estat compacte durant bona part de la nit.</p>
      <p>Al llarg d’aquest matí de Tots Sants, els núvols alts i mitjans seran els protagonistes a la meitat nord, mentre que l’ambient més càlid i assolellat el trobarem a les comarques de Tarragona i sud de Lleida, on es podran tornar a superar els 25ºC. De cara a la tarda, s’invertirà la situació. A les comarques de l’est del país farà més sol i, tant a Ponent com al Pirineu occidental, es començarà a tapar.</p>
      <figure>
        <a href="https://www.ara.cat/2019/11/01/imatges/Temperatura-divendres-GFS-ARA-Meteo_2336176491_67054173_630x486.png">
          <img src="https://www.ara.cat/2019/11/01/imatges/Temperatura-divendres-GFS-ARA-Meteo_2336176491_67054173_630x486.png"/>
        </a>
        <figcaption>Temperatura màxima prevista per aquest divendres / GFS 0.25 / ARA Méteo</figcaption>
      </figure>
      <figure>
        <a href="https://www.ara.cat/2019/11/01/imatges/Probabilitat-divendres-GFS-ARA-Meteo_2336176492_67054251_630x486.png">
          <img src="https://www.ara.cat/2019/11/01/imatges/Probabilitat-divendres-GFS-ARA-Meteo_2336176492_67054251_630x486.png"/>
        </a>
        <figcaption>Probabilitat de que se superin els 5 litres/m2 aquest divendres / GFS 0.25 / ARA Méteo</figcaption>
      </figure>
      <h3>Pas de fronts poc productius</h3>
      <p>A últimes hores del vespre ja arribaran les primeres precipitacions per ponent i, especialment, al Pirineu occidental, on podran ser més abundants i persistents al llarg de la nit de divendres a dissabte. En general acumularan quantitats de precipitació més aviat modestes, registres inferiors als 20 litres/m2. És probable que durant la matinada, de manera més anecdòtica, pugui arribar algun ruixat també a les comarques de Girona que tendiran a desaparèixer al llarg del matí de dissabte, quan la tramuntana i el mestral entraran de moderadament als dos extrems del país.</p>
      <figure>
        <a href="https://www.ara.cat/2019/11/01/imatges/Acumulacio-prevista-GFS-ARA-Meteo_2336176493_67054329_630x486.png">
          <img src="https://www.ara.cat/2019/11/01/imatges/Acumulacio-prevista-GFS-ARA-Meteo_2336176493_67054329_630x486.png"/>
        </a>
        <figcaption>Acumulació de pluja prevista per aquest proper dissabte / GFS 0.25 / ARA Méteo</figcaption>
      </figure>
      <p>Dissabte al matí ja haurà passat el primer front i farà força sol arreu acompanyat de vents de ponent i garbí que s’aniran intensificant a mesura que avancin les hores. Al llarg del vespre i, sobretot, la nit de dissabte a diumenge, ens creuarà una segona línia frontal més activa. Les precipitacions podran arribar a molts punts del país, però la gran majoria seran febles i passaran ràpid. Les pluges més abundants es restringiran al vessant nord del Pirineu durant la matinada de diumenge, quan també baixarà la cota de neu fins als 1.800 metres. Es podrien acumular fins a 10 cm de neu per sobre dels 2.400 metres.</p>
      <figure>
        <a href="https://www.ara.cat/2019/11/01/imatges/Temperatura-prevista-GFS-ARA-Meteo_2336176495_67054485_630x486.png">
          <img src="https://www.ara.cat/2019/11/01/imatges/Temperatura-prevista-GFS-ARA-Meteo_2336176495_67054485_630x486.png"/>
        </a>
        <figcaption>Temperatura màxima prevista per aquest proper diumenge / GFS 0.25 / ARA Méteo</figcaption>
      </figure>
      <h3>Mestralada per acabar el cap de setmana</h3>
      <p>Diumenge al matí ens llevarem amb valors una mica més frescos, però encara lluny dels valors que tocarien per l’època. Fins al migdia, encara tindrem alguns núvols que podrien deixar alguna gotellada a les comarques de Girona. A la tarda farà més sol arreu. El vent de mestral s’intensificarà i afectarà tota la meitat sud del país amb cops que podran superar puntualment els 90 km/h, compte en aquest sentit a les comarques del nord de Tarragona i sud de Barcelona. Les temperatures màximes quedaran clarament més baixes i només se superaran encara els 20ºC a prop del litoral.</p>
      <figure>
        <a href="https://www.ara.cat/2019/11/01/imatges/Rafegues-previstes-GFS-ARA-Meteo_2336176494_67054407_630x486.png">
          <img src="https://www.ara.cat/2019/11/01/imatges/Rafegues-previstes-GFS-ARA-Meteo_2336176494_67054407_630x486.png"/>
        </a>
        <figcaption>Ràfegues de vent màximes previstes per diumenge / GFS 0.25 / ARA Méteo</figcaption>
      </figure>
      <figure>
        <a href="https://www.ara.cat/2019/11/01/imatges/Diferencia-temperatura-GFS-ARA-Meteo_2336176496_67054563_630x486.png">
          <img src="https://www.ara.cat/2019/11/01/imatges/Diferencia-temperatura-GFS-ARA-Meteo_2336176496_67054563_630x486.png"/>
        </a>
        <figcaption>Diferència de temperatura màxima prevista entre avui i dijous vinent / GFS 0.25 / ARA Méteo</figcaption>
      </figure>
      <h3>Ambient de plena tardor</h3>
      <p>La setmana vinent arribarà més clarament el fred de tardor avançada. Les temperatures baixaran entre 5 i 10ºC de manera més o menys general respecte a les d’aquest divendres, més a l’interior que a la costa i sobretot a partir de dimarts, però sembla que les precipitacions seran més aviat escasses. Caldrà seguir-ho.</p>
    </article>
  </body>
</html>
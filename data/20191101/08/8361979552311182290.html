<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/kinec-epohi-ofshoriv-50049876.html"/>
    <meta property="og:site_name" content="НВ"/>
    <meta property="article:published_time" content="2019-11-01T08:04:00+00:00"/>
    <meta property="og:title" content="Кінець епохи офшорів"/>
    <meta property="og:description" content="З наступного року Україна повинна стати повноцінним учасником міжнародного обміну податковою інформацією. В результаті українські фіскальні органи отримають відомості про іноземні компанії, що належать українським громадянам"/>
  </head>
  <body>
    <article>
      <h1>Кінець епохи офшорів</h1>
      <h2>З наступного року Україна повинна стати повноцінним учасником міжнародного обміну податковою інформацією. В результаті українські фіскальні органи отримають відомості про іноземні компанії, що належать українським громадянам</h2>
      <address>
        <time datetime="2019-11-01T08:04:00+00:00">01 Nov 2019, 08:04</time>
      </address>
      <p>
        <b>
          <i>Офшори під прицілом</i>
        </b>
      </p>
      <p>Офшори користувались високим попитом в епоху агресивної податкової оптимізації і засекреченості бенефіціарних власників бізнесу. Сьогодні це майже утопія, але ще недавно реальні власники бізнесу могли сховатися за ланцюгом компаній-нерезидентів, приховуючи свою особистість і використовуючи безподаткові гавані. В кінці цього ланцюга обов’язково значилася офшорна юрисдикція, де відсутні податки, звітність, відсутній публічно доступний реєстр акціонерів і бенефіціарів компаній.</p>
      <p>Офшорні компанії виконували для власників бізнесу функції «особистого гаманця», — на них акумулювалися активи і доходи. Звичайно, такі особисті доходи не декларувалися, не оподатковувалися, тобто були нелегальними.</p>
      <p>У ланцюжку від України до офшорної компанії зазвичай використовували юрисдикцію з більш солідною репутацією. Переважно це був Кіпр, але також поширеним було використання Нідерландів, Великої Британії та ін. Вибір цих юрисдикцій був обумовлений наявністю двосторонніх конвенцій з Україною про уникнення подвійного оподаткування, які передбачають низькі ставки на репатріацію пасивних доходів (відсотки, дивіденди, роялті) і дозволяють не оподатковувати в Україні репатріацію доходів від продажу, наприклад, цінних паперів і корпоративних прав.</p>
      <aside>Ухвалення закону в Україні є питанням часу. Слідуючи глобальному тренду, Україна змусить платити податки з доходів іноземних компаній.</aside>
      <p>Таким чином, використання офшорів дійсно дозволяло мінімізувати оподаткування компаній. Але в частині особистих доходів ця схема виглядала як суцільне ухилення від податків, оскільки дохід фізичних осіб залишався персоніфікованим, не задекларованим, а значить, мав непідтверджені джерела.</p>
      <p>
        <b>
          <i>Офшорні схеми більше не працюють</i>
        </b>
      </p>
      <p>Боротьба з ухиленнями від оподаткування набула загальносвітового тренду. Держави не хочуть миритися зі зменшенням податкових надходжень, а тому поступово впроваджують у свої правові системи інструменти боротьби зі схемами їх мінімізації.</p>
      <p>На офшорних схемах ставлять хрест такі заходи:</p>
      <p>
        <b>
          <i>1. Обмін податковою інформацією</i>
        </b>
      </p>
      <p>Держави збирають інформацію про фінансові операції компаній і направляють її в країну податкової резиденції бенефіціарів. Учасниками обміну на сьогодні є понад 100 країн. Наше Міністерство фінансів повідомило, що Україна приєднається до обміну з 2020 р. Тобто фіскальні органи України регулярно, в автоматичному режимі, без окремих запитів отримуватимуть від іноземних податкових органів інформацію про всі іноземні компанії, що належать українцям, їх рахунки в іноземних банках і проведені транзакції.</p>
      <p>
        <b>
          <i>2. Закони про контрольовані іноземні компанії (КІК)</i>
        </b>
      </p>
      <p>КІК — це іноземна компанія, контрольована податковим резидентом певної держави. У кожній державі існують власні правила щодо КІК, але головний принцип завжди однаковий — доходи КІК підлягають оподаткуванню в державі, податковим резидентом якої є особа, яка її контролює. Зазначені правила вже діють в Європі, США і навіть в РФ.</p>
      <p>Ухвалення закону в Україні є питанням часу. Слідуючи глобальному тренду, Україна змусить платити податки з доходів іноземних компаній.</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/082/original/3f71543ba189b903f997faa24a4fdab0.png?stamp=20191025170238&amp;q=85&amp;output=jpg&amp;bg=white"/>
      </figure>
      <p>
        <b>
          <i>3. Впровадження стандартів боротьби з розмиванням оподатковуваної бази і ухиленням від податків</i>
        </b>
      </p>
      <p>Україна вже взяла на себе зобов’язання імплементувати План BEPS. Це глобальний проект боротьби з ухиленням від оподаткування та виведенням грошей в офшори, який передбачає системні заходи, спрямовані, зокрема, на боротьбу зі зловживаннями, пов’язаними з використанням спеціальних режимів оподаткування та застосуванням конвенцій про уникнення подвійного оподаткування.</p>
      <p>
        <b>
          <i>4. Відкриття інформації про бенефіциарних власників компаній</i>
        </b>
      </p>
      <p>Україна однією з перших в світі зробила публічний реєстр бенефіціарів.</p>
      <p>
        <b>
          <i>5. Поступове нівелювання поняття «банківська таємниця»</i>
        </b>
      </p>
      <p>
        <b>
          <i>6. Посилення процедур контролю за використанням конвенцій про уникнення подвійного оподаткування</i>
        </b>
      </p>
      <p>Останнім часом існує очевидна тенденція — стрімке збільшення кількості перевірок правомірності застосування пільгової ставки податку на репатріацію доходів нерезидентів в операціях з виплати відсотків, дивідендів і роялті. Також збільшується кількість перевірок бенефіціарності нерезидента, який отримує дохід з України.</p>
      <aside>Україна однією з перших в світі зробила публічний реєстр бенефіціарів.</aside>
      <p>Податкові органи активно направляють запити в іноземні юрисдикції з метою перевірити, чи є нерезидент бенефіціарним власником доходу з України і, як результат, чи вправі українська компанія застосовувати пільгову ставку при репатріації такого доходу.</p>
      <p>
        <b>
          <i>7. Обмеження з боку банків</i>
        </b>
      </p>
      <p>Стає очевидною неможливість практичного використання офшорних компаній у зв’язку з істотним посиленням банками процедур compliance. Банки відверто відмовляються працювати за наявності будь-яких ознак компаній-оболонок (shell-company), а саме:</p>
      <p>— штучність, коли компанія існує тільки на папері, не веде реальної господарської діяльності і, головне, не платить податки;</p>
      <p>— відсутність власного офісу та персоналу (номінального директора та секретаря недостатньо);</p>
      <p>— відсутність фінансової звітності;</p>
      <p>— неможливість встановити реального бенефіціара (банки вже не довіряють інформації, яку надають номінали).</p>
      <p>
        <b>
          <i>8. Закони про трансферне ціноутворення</i>
        </b>
      </p>
      <p>Цей механізм запобігає перерозподілу прибутку на користь компаній, зареєстрованих в юрисдикціях з низьким рівнем оподаткування. В Україні такий механізм вже діє і передбачений Податковим кодексом України.</p>
      <figure>
        <img src="https://nv.ua/system/MediaFotolink/images/000/000/045/original/9c0e5d905c01fadeafe16ab1ca4ace75.png"/>
      </figure>
      <p>Резюмуючи всі наведені фактори, можна з упевненістю сказати, що використання офшорної компанії в структурі бізнесу вже є токсичним, а згодом стане неможливим.</p>
      <p>
        <i>Альтернатива — створення персонального корпоративного інвестиційного фонду (КІФ).</i>
      </p>
    </article>
  </body>
</html>
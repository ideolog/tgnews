<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/KNSB-nastoyava-za-vuzstanovyavane-na-dialoga-s-Obshtina-Plovdiv-910282"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T08:42:00+00:00"/>
    <meta property="og:title" content="КНСБ настоява за възстановяване на диалога с Община Пловдив"/>
    <meta property="og:description" content="Ще работя за възстановяване на социални диалог в Пловдив, защото има натрупани много проблеми и те н..."/>
  </head>
  <body>
    <article>
      <h1>КНСБ настоява за възстановяване на диалога с Община Пловдив</h1>
      <address>
        <time datetime="2019-11-01T08:42:00+00:00">01 Nov 2019, 08:42</time>
      </address>
      <p>Ще работя за възстановяване на социални диалог в Пловдив, защото има натрупани много проблеми и те не търпят отлагане. Това заяви кандидатът на ГЕРБ за кмет <a href="https://www.plovdiv24.bg/novini/persons/335.html">Здравко Димитров</a> след среща с актива на КНСБ и припомни, че такъв ангажимент е поел и по време на срещата си с КТ "Подкрепа“. </p>
      <p>Разговорът бе по покана Регионалния съвет на синдиката, а темата "Проблемите на Пловдив в контекста на социалния диалог“. В срещата участва и председателят на предизборния щаб на ГЕРБ Александър Държиков.</p>
      <p>По време на разговора, в който участваха представители на всички браншови организации, най-тежки се очертаха проблемите в общинското здравеопазване. Синдикалистите се оплакаха от хроничния недостиг на средства за общинските болници и ниските заплати. По думите на <a href="https://www.plovdiv24.bg/novini/persons/335.html">Здравко Димитров</a> е необходимо да се ускори преструктурирането на общинските здравни заведения, да се види от къде и как изтичат средства, да се направи управлението им ефективно и стига да има възможност да се вдигнат заплатите. "Трябва да запазим общинското здравеопазване, защото то е единственото достъпно за хората с по-ниски доходи и пенсионерите. Не може частните болници да се развиват, а общинските да са зле. Моят екип работи по тази тема и имаме решения“, заяви кандидатът за кмет. </p>
      <p>На срещата беше поставен и въпросът за недостига на детски градини и училища, което натоварва педагозите. <a href="https://www.plovdiv24.bg/novini/persons/335.html">Здравко Димитров</a> припомни, че важна част от неговата програма е строителството на 12 нови детски градини и ясли и две нови училища, което ще намали броя на децата в групите. </p>
      <p>Представител на транспортите синдикати в България попита бъдещия кмет дали ще предприеме действия за подобряване на градски транспорт, който трябва да бъде алтернатива  на предвижване заради влошеното качество на въздуха в града. Вторият въпрос беше свързан с бъдещето на летище "Пловдив“. </p>
      <p>"С моя екип вече работим по проблема, разговаряхме с много експерти в областта на управлението на трафика и имаме решения. Ще поощряваме използването на градския транспорт чрез оптимизиране на линиите и засилване на контрола по изпълнение на графиците на пътуване. Ако линиите са удобни и хората знаят, че автобусите пристигат в точно определения час по график, разбира се, че много от тях ще го предпочетат“, коментира в отговор <a href="https://www.plovdiv24.bg/novini/persons/335.html">Здравко Димитров</a>.</p>
      <p>За летището той спомена, че очаква добри новини от правителството до седмица. В Министерски съвет е обсъждана идеята пловдивският терминал да се развива както "логистичен хъб“, а също така да се увеличат гражданските линии.  </p>
      <p>Общата позиция след този разговор бе, че е необходимо общината в бъдеще да започне разговори с всеки един отрасъл, за да може да се ускори социалният диалог и да се търси решение на всеки един от проблемите. </p>
      <p>Разширена среща на Координационния съвет на РС на КНСБ завърши с молба за ремонт на сградата, в която се помещава местната централа.</p>
    </article>
  </body>
</html>
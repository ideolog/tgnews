<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/01/tax-dues-flood-cess.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-01T08:45:00+00:00"/>
    <meta property="og:title" content="നികുതി കുടിശിക 13,717 കോടി; പിരിവിന് ഒച്ചിന്റെ വേഗം: പ്രളയ സെസ് പിരിവ് തകൃതി"/>
    <meta property="og:description" content="സംസ്ഥാന ഖജനാവിലേക്ക് ലഭിക്കേണ്ട നികുതി കുടിശിക 13,717 കോടി രൂപയാണ്. ഇതിൽ സർക്കാർ സംവിധാനം കാര്യക്ഷമമായാൽ ഉടൻ പിരിച്ചെടുക്കാവുന്നത് 3743 .69 കോടി..Kerala Flood. Tax. Manorama News. Manorama Online. Malayalam news. മനോരമ ന്യൂസ്. മനോരമ ഓൺലൈൻ. മലയാളം വാർത്ത.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>നികുതി കുടിശിക 13,717 കോടി; പിരിവിന് ഒച്ചിന്റെ വേഗം: പ്രളയ സെസ് പിരിവ് തകൃതി</h1>
      <address><time datetime="2019-11-01T08:45:00+00:00">01 Nov 2019, 08:45</time> by <a rel="author">https://www.facebook.com/manoramaonline</a></address>
      <p>പത്തനംതിട്ട∙ സംസ്ഥാന ഖജനാവിലേക്ക് ലഭിക്കേണ്ട നികുതി കുടിശിക 13,717 കോടി രൂപയാണ്. ഇതിൽ സർക്കാർ സംവിധാനം കാര്യക്ഷമമായാൽ ഉടൻ പിരിച്ചെടുക്കാവുന്നത് 3743 .69 കോടി. ഇതൊക്കെ പിരിച്ചെടുക്കാൻ സർക്കാർ മടിച്ചുനിൽക്കുമ്പോളാണ് പ്രളയത്തിൽപ്പെട്ട കേരളത്തിൽ നിന്ന് പ്രളയസെസ് പിരിക്കുന്നത്. 2019 ഓഗസ്റ്റിൽ പ്രളയ സെസ് ഏർപ്പെടുത്തിയ ശേഷം ഇതുവരെ പ്രളയസെസ് ആയി പിരിച്ചെടുത്തത് 164.8 കോടിയാണ്. ലക്ഷ്യമിടുന്നതോ രണ്ടുവർഷം കൊണ്ട് 1200 കോടി രൂപ. നിയമസഭയിൽ വി.എസ്. ശിവകുമാർ എംഎൽഎയുടെ ചോദ്യത്തിന് മറുപടിയായാണ് ധനകാര്യവകുപ്പിന്റെ ഇൗ കണക്കുകൾ. </p>
      <p>യുഡിഎഫ് സർക്കാരിനെതിരെ ഇടതുമുന്നണി ഉന്നയിച്ച പ്രധാന ആരോപണങ്ങളിലൊന്നായിരുന്നു നികുതികുടിശിക പിരിക്കുന്നില്ലെന്നത്. ഇടതുമുന്നണി അധികാരത്തിലെത്തിയ ശേഷം സർക്കാർ പുറത്തിറക്കിയ ധവളപത്രത്തിൽ പ്രധാനമായി പറഞ്ഞിരുന്നതും ഇൗ മുൻകാല നികുതി കുടിശിക പിരിക്കുമെന്നതായിരുന്നു. പക്ഷേ സർക്കാർ നടപടികൾ ഇപ്പോഴും ഫലപ്രദമായില്ല. സ്വാധീനമുള്ളവർക്ക് സമയം നീട്ടിക്കൊടുത്തു കോടതിയിൽ കേസിൽ തോറ്റുകൊടുത്തുമൊക്കെയായി കേസിൽപ്പെട്ടു കിടക്കുന്നതാണ് മുൻകുടിശിക തുകയായ 13,717 കോടിയിൽ കൂടുതലും.</p>
      <p>ഇൗ നിയമക്കുരുക്കഴിക്കാൻ അപ്പീൽ കേസുകളും കോടതി കേസുകളും എത്രയും വേഗം തീർപ്പാക്കുന്നതിന് നടപടി സ്വീകരിച്ചുവെന്നാണ് ധനകാര്യവകുപ്പിന്റെ നിയമസഭാ മറുപടിയിൽ പറയുന്നത്. പക്ഷേ ഇൗ സർക്കാർ വന്ന് 4 വർഷം ആകുമ്പോഴും 13,717 എന്ന കുടിശിക തുകയിൽ നിന്ന് ഖജനാവിലേക്ക് തുകയൊന്നും വന്നില്ല. മാത്രമല്ല, പിരിച്ചെടുക്കാൻ തടസമില്ലാത്ത 3,743 കോടി പിരിക്കുന്നതിനും നടപടികൾ കാര്യക്ഷമമല്ല. ഇൗ തുകയിൽ നിന്ന് 2018ന് ഒക്ടോബറിന് ശേഷം ഇതുവരെ 136.34 കോടിയാണ് ആകെ പിരിച്ചെടുത്തത്.</p>
      <p>അപ്പീൽ കേസുകൾ വേഗത്തിൽ തീർപ്പാക്കുന്നതിനായി 4 ഡെപ്യൂട്ടി കമ്മീഷണർ (അപ്പീൽസ്)തസ്തികയും 12 അസിസ്റ്റന്റ് കമ്മിഷണർ (അപ്പീൽസ് ) തസ്തികയും അനുവദിച്ചു. നികുതി കുടിശികകൾ തീർപ്പാക്കുന്നതിന് ആകർഷകമായ ആംനസ്റ്റി പദ്ധതി നടപ്പിൽ വരുത്തി. ആംനസ്റ്റി സ്വീകരിച്ചവർക്ക് കുടിശിക തവണ വ്യവസ്ഥയിൽ 2020 മാർച്ച് 31 വരെ സാവകാശം നൽകിയിട്ടുള്ളതായും ധനകാര്യവകുപ്പിന്റെ മറുപടിയിൽ വ്യക്തമാക്കുന്നു. 2017ൽ ജിഎസ്ടി വന്നതിന് മുൻപുള്ളതാണ് 13717 കോടിയുടെ നികുതി കുടിശികയും</p>
      <p>English Summary: LDF Government Negligence in Tax Collection</p>
    </article>
  </body>
</html>
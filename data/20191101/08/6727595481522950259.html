<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/farmers-to-launch-state-wide-protests-against-rcep346.html"/>
    <meta property="og:site_name" content="DoolNews"/>
    <meta property="article:published_time" content="2019-11-01T08:36:00+00:00"/>
    <meta property="og:title" content="ആര്‍.സി.ഇ.പിക്കെതിരെ ഇന്നുമുതല്‍ കേരളത്തില്‍ കര്‍ഷക പ്രതിഷേധം; തുടക്കം വയനാട്ടില്‍ നിന്ന്"/>
    <meta property="og:description" content="Farmers Protest KERALA NEWS RCEP Kerala കല്‍പ്പറ്റ: സമഗ്ര സാമ്പത്തിക പങ്കാളിത്ത കരാര്‍ (ആര്‍.സി.ഇ.പി) ഒപ്പിടുന്നതില്‍ നിന്നു കേന്ദ്രസര്‍ക്കാര്‍ പിന്മാറണമെന്നാവശ്യപ്പെട്ട്"/>
  </head>
  <body>
    <article>
      <h1>ആര്‍.സി.ഇ.പിക്കെതിരെ ഇന്നുമുതല്‍ കേരളത്തില്‍ കര്‍ഷക പ്രതിഷേധം; തുടക്കം വയനാട്ടില്‍ നിന്ന്</h1>
      <address><time datetime="2019-11-01T08:36:00+00:00">01 Nov 2019, 08:36</time> by <a rel="author">ന്യൂസ് ഡെസ്‌ക്</a></address>
      <p>കല്‍പ്പറ്റ: സമഗ്ര സാമ്പത്തിക പങ്കാളിത്ത കരാര്‍ (ആര്‍.സി.ഇ.പി) ഒപ്പിടുന്നതില്‍ നിന്നു കേന്ദ്രസര്‍ക്കാര്‍ പിന്മാറണമെന്നാവശ്യപ്പെട്ട് കര്‍ഷക സംഘടനകള്‍ സംസ്ഥാന വ്യാപകമായി ഇന്നുമുതല്‍ പ്രതിഷേധമാരംഭിക്കും. കാര്‍ഷിക പുരോഗമന സമിതിയുടെ (കെ.പി.എസ്) കീഴിലായി സ്വതന്ത്ര കര്‍ഷക സംഘടനകളാണു പ്രതിഷേധം നടത്തുന്നത്.</p>
      <p>ആര്‍.സി.ഇ.പി കര്‍ഷകര്‍ക്കു തിരിച്ചടിയാകുമെന്നും ഉപജീവന മാര്‍ഗത്തെയും ചെറുകിട വ്യവസായത്തെയും തകര്‍ക്കുമെന്നും കെ.പി.എസ് ചെയര്‍മാന്‍ പി.എം ജോയ് പറഞ്ഞു.</p>
      <p>തങ്ങളുടെ ഉത്പാദനത്തിനു കര്‍ഷകര്‍ക്കു കുറഞ്ഞ വില ലഭിക്കുന്ന സാഹചര്യത്തില്‍ ആര്‍.സി.ഇ.പി വന്നാല്‍, വിലകുറഞ്ഞ ഉത്പന്നങ്ങള്‍ വിപണി കീഴടക്കുക കൂടി ചെയ്യും. അതു വില വീണ്ടും കുറയ്ക്കുമെന്നും അദ്ദേഹം പറഞ്ഞു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ആസിയാന്‍ കരാറിന്റെ വരവോടെ കുരുമുളക്, അടയ്ക്ക, റബ്ബര്‍ എന്നിവ ഭീഷണി നേരിടുകയാണെന്നും ആര്‍.സി.ഇ.പി രാജ്യത്തെ കര്‍ഷകരുടെ ദുരിതം കൂട്ടുമെന്നും അദ്ദേഹം പറഞ്ഞു.</p>
      <related>
        <a href="https://www.doolnews.com/rcep-agreement-will-affect-kerala928.html?utm_source=doolnews&amp;utm_medium=related"/>
      </related>
      <p>‘രാജ്യത്തെ നാലു കോടി കര്‍ഷക കുടുംബങ്ങള്‍ പാലുത്പാദനത്തെ ആശ്രയിച്ചാണിരിക്കുന്നത്. ആര്‍.സി.ഇ.പിക്കു ശേഷം പാലിന്റെ വില വീണ്ടും കുറയും. അവര്‍ക്കു നഷ്ടം സംഭവിക്കുകയും ചെയ്യും.’- അദ്ദേഹം കൂട്ടിച്ചേര്‍ത്തു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ഇന്ന് സുല്‍ത്താന്‍ ബത്തേരിയില്‍ കെ.പി.എസ് റാലിയും കര്‍ഷക സംഗമവും നടത്തും. രാഷ്ട്രീയ കിസാന്‍ മഹാസംഘ് (ആര്‍.കെ.എം) ജനറല്‍ കണ്‍വീനര്‍ ശിവ്കുമാര്‍ കക്കാജി കോട്ടക്കുന്നില്‍ നടക്കുന്ന റാലി ഇന്നുച്ചയ്ക്കു ശേഷം രണ്ടുമണിക്ക് ഉദ്ഘാടനം ചെയ്യും.</p>
      <p>35 സ്വതന്ത്ര കര്‍ഷക സംഘടനകളാണ് കെ.പി.എസിനു കീഴില്‍ അണിനിരക്കുന്നത്. ആര്‍.കെ.എം, കിസാന്‍ മിത്ര, ഹരിത സേന, ഫാര്‍മേഴ്‌സ് റിലീഫ് ഫോറം, ഇന്‍ഫാം തുടങ്ങിയവര്‍ ഇതിലുള്‍പ്പെടും.</p>
      <figure>
        <iframe src="https://www.youtube.com/embed/l6NzGg8D9aE" width="500" height="281" data-service="Youtube" scrolling="no"/>
      </figure>
    </article>
  </body>
</html>
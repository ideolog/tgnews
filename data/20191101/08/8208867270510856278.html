<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/01/news/taglio_parlamentari_accordo_prime_riforme_costituzionali-240005238/"/>
    <meta property="og:site_name" content="Repubblica.it"/>
    <meta property="article:published_time" content="2019-11-01T08:27:00+00:00"/>
    <meta property="og:title" content="Taglio dei parlamentari, la maggioranza trova l'accordo sulle prime riforme costituzionali"/>
    <meta property="og:description" content="Intesa su alcune delle misure che dovranno accompagnare la legge sulla riduzione del numero di deputati e senatori approvata in via definitiva"/>
  </head>
  <body>
    <article>
      <h1>Taglio dei parlamentari, la maggioranza trova l'accordo sulle prime riforme costituzionali</h1>
      <h2>Intesa su alcune delle misure che dovranno accompagnare la legge sulla riduzione del numero di deputati e senatori approvata in via definitiva</h2>
      <address>
        <time datetime="2019-11-01T08:27:00+00:00">01 Nov 2019, 08:27</time>
      </address>
      <p>La maggioranza che sostiene il governo ha raggiunto l'intesa sulle prime riforme costituzionali da accompagnare alla riduzione del numero dei parlamentari. I testi saranno depositati la prossima settimana alle Camere, dando il via all'iter parlamentare. È l'esito di una riunione tenutasi ieri alla Camera tra il ministro delle Riforme Federico D'Incà e rappresentanti di M5s-Pd-Iv-Leu e del gruppo delle Autonomie.<br/><br/>Nei testi approvati la base elettorale del Senato passa da regionale a circoscrizionale e i delegati di ogni regione per l'elezione del Presidente della Repubblica passano da 3 a 2, "in modo che sia assicurata la rappresentanza delle minoranze", spiega una nota. "Precedentemente al taglio dei parlamentari e nei tempi previsti, la maggioranza in maniera coesa ha concluso in modo positivo e in un clima costruttivo la prima parte dell'iter che porterà alle riforme", prosegue il comunicato.<br/><br/>Va ricordato che la legge sul taglio dei parlamentari, <a href="https://www.repubblica.it/politica/2019/10/08/news/taglio_dei_parlamentari_voto_finale_alla_camera-237966883/?ref=RHPPLF-BL-I0-C8-P1-S1.8-F8">approvata in via definitiva</a> l'8 ottobre, può essere sottoposta a referendum confermativo nei tre mesi successivi alla pubblicazione della legge stessa, nel caso ne facciano richiesta un quinto dei membri di una camera, oppure 500.000 elettori oppure cinque consigli regionali. Come recita la Costituzione, il referendum confermativo, a differenza di quello abrogativo, prescinde dal quorum, ossia si procede al conteggio dei voti validamente espressi indipendentemente se abbia partecipato o meno alla consultazione la maggioranza degli aventi diritto. Pertanto con il referendum confermativo i cittadini decidono se confermare o meno una legge di riforma costituzionale già approvata dal Parlamento, ma senza la maggioranza qualificata dei due terzi.<br/>"Il documento di maggioranza aveva previsto entro fine ottobre testi condivisi su tre aspetti - ricorda Stefano Ceccanti del Pd -. Il primo era l'aggiunta dell'equiparazione a 25 anni dell'elettorato passivo al Senato (dove attualmente è a 40 anni) rispetto a quello della Camera che sarà aggiunto nei prossimi giorni alla riforma sull'elettorato attivo a 18 anni (oggi al Senato è 25) già in corso di esame a Palazzo Madama".<br/><br/>"Gli altri due aspetti sono stati definiti in un testo che sarà presentato alla Camera - spiega Ceccanti -. Riguardano in primo luogo il superamento della base regionale per l'elezione del Senato in favore di una base circoscrizionale, in altri termini per poter avere, se lo si vorrà, un sistema del tutto analogo a quello della Camera, anche per ovviare ai problemi aperti per le Regioni medio-piccole con la riduzione dei parlamentari. In secondo luogo per ridurre da tre a due i delegati regionali che partecipano all'elezione del Presidente della Repubblica. Riportando in quel collegio le proporzioni precedenti alla riduzione dei parlamentari. Entrerà in vigore dopo la prima elezione delle nuove Camere a numeri ridotti".<br/> </p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/01/kuzey-kore-coklu-roketatar-denemeleri-basarili-oldu"/>
    <meta property="og:site_name" content="euronews"/>
    <meta property="article:published_time" content="2019-11-01T08:02:04+00:00"/>
    <meta property="og:title" content="Kuzey Kore: Çoklu roketatar denemeleri başarılı oldu"/>
    <meta property="og:description" content="Kuzey Kore Haber Ajansı KCNA, ordunun test ettiği büyük çaplı çoklu ateşleyiciye sahip roketatarların başarılı olduğunu duyurdu. Washingon ile Pyongyang yönetimi, 5 Ekim tarihinde İsveç'te yaptığı nükleer silahların azaltılması konulu görüşmelerinde anlaşma sağlayamamıştı."/>
  </head>
  <body>
    <article>
      <h1>Kuzey Kore: Çoklu roketatar denemeleri başarılı oldu</h1>
      <address><time datetime="2019-11-01T08:02:04+00:00">01 Nov 2019, 08:02</time> by <a rel="author">Kerem Congar</a></address>
      <p>Kuzey Kore Haber Ajansı KCNA, ordunun test ettiği büyük çaplı çoklu ateşleyiciye sahip roketatarların başarılı olduğunu duyurdu.</p>
      <p>Washingon ile Pyongyang yönetimi, 5 Ekim tarihinde İsveç'te yaptığı nükleer silahların azaltılması konulu görüşmelerinde anlaşma sağlayamamıştı.</p>
      <p>KCNA'dan yapılan açıklamada ağustos ve eylül aylarında ilk denemeleri gerçekleştirilen "süper büyük çoklu roketatarların" gelişiminde Pyongyang yönetiminin ivme kaydettiği ve bu gelişme sonucu Kuzey Kore Devlet Başkanı Kim Jong Un'un söz konusu silahları tasarlayan mühendisleri tebrik ettiği belirtildi.</p>
      <p>Jong Un'un daha önceki denemelere katıldığı ancak perşembe günü öğleden sonra yapılan test alanına gelmediği kaydedildi. KCNA ayrıca söz konusu roketatarın 'sürekli ateşleme yapabilen' bir sisteme sahip olduğunu ve ansızın yapılan bir düşman saldırısını kolaylıkla engelleyebileceğini kaydetti.</p>
      <p>Devlet tekelindeki Kuzey Kore gazetesi Rodong Sinmun ise çoklu roketatarın üzerinde alevler ve dumanların olduğu bir fotoğrafını paylaştı.</p>
      <figure>
        <img src="https://static.euronews.com/articles/stories/04/27/34/10/808x539_cmsv2_b718ca14-7931-5324-b3a6-a5c334f6c661-4273410.jpg"/>
        <figcaption>Reuters</figcaption>
      </figure>
      <h3>Güney Kore: Büyük bir tehdit yok, bizim sistemlerimiz Kuzey Kore'den daha üstün</h3>
      <p>Öte yandan yapılan denemeler komşu ülkeler Japonya ve Güney Kore'de protestolara neden oldu. Japonya Kabine Şefi Yoshihide Suga, söz konusu roket denemelerinin Birleşmiş Milletler'in önerdiği çözüm yöntemine aykırı olduğunu belirterek olayı 'oldukça talihsiz' bir gelişme olarak niteledi.</p>
      <p>Ancak Güney Kore yönetiminden farklı bir açıklama geldi. Güney Kore Ulusal Güvenlik Danışmanı Chung Eui- Yong söz konusu roketatarların büyük bir tehdit olmadığını belirterek, "Biz de bazı füzeleri test ediyoruz. Kuzey Kore'den aşağı kalır bir yanı yok. Ülkemizin füze savunma sistemleri kesinlikle Kuzey Kore'den çok daha gelişmiş." diye konuştu.</p>
      <p>Doğu Denizi'ne sıkça füze ateşleyen Kuzey Kore, bu yıl içinde 11 defa füze denemesi gerçekleştirdi.</p>
      <p>Kuzey Kore Devlet Başkanı Kim Jong Un, 5 Ekim'de ABD ile yapılan nükleeer silahların azaltılması müzakelerinin sonuçsuz kaldığını, Washington'un tutumunu yumuşatana dek Kuzey Kore'nin belirsiz yeni bir yol takip edeceğini belirtmişti.</p>
      <ul>
        <li>
          <b>
            <a href="https://tr.euronews.com/2019/09/05/nukleer-butonu-olan-dunya-liderleri-hangi-ulkenin-ne-kadar-nukleer-silahi-var-uranyum">Hangi ülkenin ne kadar nükleer silahı var?</a>
          </b>
        </li>
        <li>
          <b>
            <a href="https://tr.euronews.com/2019/09/17/rusya-iki-kuzey-kore-gemisini-alikoyup-80-den-fazla-denizciyi-gozaltina-aldi">Rusya, iki Kuzey Kore gemisini alıkoyup, 80’den fazla denizciyi gözaltına aldı</a>
          </b>
        </li>
        <li>
          <a href="https://tr.euronews.com/2019/10/16/kuzey-kore-nin-beyaz-atli-prensi-kim-jong-un-un-fotograflari-neyin-habercisi">
            <b>Kuzey Kore'nin 'beyaz atlı prensi' Kim Jong Un'un fotoğrafları neyin habercisi?</b>
          </a>
        </li>
      </ul>
      <p>Ek kaynaklar<b> • Reuters</b></p>
    </article>
  </body>
</html>
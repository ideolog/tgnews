<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Nadziratelite-v-zatvorite-nastoyavat-za-povishavane-na-zaplashtaneto-910270"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T08:29:00+00:00"/>
    <meta property="og:title" content="Надзирателите в затворите настояват за повишаване на заплащането"/>
    <meta property="og:description" content="Формират работна група, която да създаде норматив за стандарти на минимална обезпеченост на работещи..."/>
  </head>
  <body>
    <article>
      <h1>Надзирателите в затворите настояват за повишаване на заплащането</h1>
      <address>
        <time datetime="2019-11-01T08:29:00+00:00">01 Nov 2019, 08:29</time>
      </address>
      <p>Формират работна група, която да създаде норматив за стандарти на минимална обезпеченост на работещите в местата за лишаване от свобода и в съдебните сгради.</p>
      <p>"При наличие на такава наредба държавата ще бъде ангажирана да я обезпечи. Имаме изразена воля от министъра на правосъдието Данаил Кирилов, че работната група ще стартира", заяви пред БНР Ивайло Григоров, председател на Синдиката на служителите в затворите в България. </p>
      <p>В деня, когато надзирателите обявиха стачна готовност, на правителствено заседание обявиха, че ще разкрият нови 200 щатни бройки за надзиратели в затворите.</p>
      <p>Решението идва на фона на обявената стачна готовност от надзирателите и ще струва 7 млн. лева, обясни правосъдният министърът Данаил Кирилов. </p>
      <p>От Синдиката на надзирателите са притеснени, че тези 7 млн. лева ще бъдат намерени от икономии. Те очакват скоро да бъдат поканени на среща, за да ги запознаят с технологията, по която ще стане това.</p>
      <p>"Икономии в двете дирекции няма. Ако се икономиса от нещо, то отива да запълни дупка, създадена от друго нещо като разходи. Надяваме се изцяло сумата да бъде финансирана от бюджета", уточни Григоров.</p>
      <p>Той подчерта, че реално необходими са 1600 бройки за двете специализирани дирекции, за да се покрие европейският стандарт. </p>
      <p>"Имаме текучество в сектора, но може би с повишаване на заплатата и с подобряване на условията, надявам се, че ще постигнем европейските стандарти", обясни Григоров.</p>
      <p>Надзирателите в затворите настояват за повишаване на заплащането за нощен труд от 0,25 лева на час до 2,50 лева на час.</p>
      <p>"Човешкият фактор е незаобиколим, но когато има качествена техника за охрана, рисковете от инциденти и бягства се свеждат до нула", допълни Ивайло Григоров.</p>
    </article>
  </body>
</html>
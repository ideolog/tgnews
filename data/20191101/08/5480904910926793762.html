<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/jeden-z-zranenych-v-explosii-ma-popaleniny-na-90-procentech-tela/1815863?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T08:42:00+00:00"/>
    <meta property="og:title" content="Jeden z zraněných v Explosii má popáleniny na 90 procentech těla"/>
    <meta property="og:description" content="Pardubice - Jeden ze čtyř zraněných při dnešním výbuchu v pardubické Explosii má popáleniny na více než 90 procentech těla. Jeho stav je podle záchranáře více než kritický. ČTK to řekl mluvčí pardubické záchranné služby Aleš Malý. Při neštěstí utrpěli popáleniny ještě další tři lidé, jeden z nich má také vážné poranění hlavy."/>
  </head>
  <body>
    <article>
      <h1>Jeden z zraněných v Explosii má popáleniny na 90 procentech těla</h1>
      <address><time datetime="2019-11-01T08:42:00+00:00">01 Nov 2019, 08:42</time> by <a rel="author" href="http://www.ctk.cz/" target="_blank">ČTK</a></address>
      <p>Pardubice - Jeden ze čtyř zraněných při dnešním výbuchu v pardubické Explosii má popáleniny na více než 90 procentech těla. Jeho stav je podle záchranáře více než kritický. ČTK to řekl mluvčí pardubické záchranné služby Aleš Malý. Při neštěstí utrpěli popáleniny ještě další tři lidé, jeden z nich má také vážné poranění hlavy.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1572597807_P201911010268901.jpg"/>
        </figure>
        <figure>
          <img src="https://i3.cn.cz/6/1572598559_P201911010278901.jpg"/>
        </figure>
        <figure>
          <img src="https://i3.cn.cz/6/1572599938_P201911010298601.jpg"/>
        </figure>
        <figure>
          <img src="https://i3.cn.cz/6/1572599957_P201911010300201.jpg"/>
        </figure>
      </slideshow>
      <p>Nejvážněji zraněného přepravili záchranáři letecky do vinohradské nemocnice. Napojili ho na plicní ventilaci, zaintubovali a uvedli do umělého spánku. "Další dva lidé utrpěli popáleniny menšího rozsahu a mají drobné rány. Byli také převezeni na Vinohrady," dodal Malý.</p>
      <p>Čtvrtý zraněný má popáleniny na více než 30 procentech těla a utrpěl zranění hlavy. Záchranáři jej převezli do Hradce Králové. Podle lékařského náměstka hradecké fakultní nemocnice Zdeňka Tušla je pacient ve vážném stavu. "Je popálený, má vážné poranění hlavy a je na umělé plicní ventilaci. Ve fakultní nemocnici podstoupí další zákroky," řekl ČTK Tušl.</p>
      <h4>Výbuch v pardubické Explosii ráno vážně zranil čtyři lidi</h4>
      <p>Výbuch v pardubické továrně Explosia dnes ráno vážně popálil tři lidi. Záchranáři je převezli do popáleninového centra v Praze. Čtvrtý člověk utrpěl zranění hlavy a byl převezen do nemocnici v Hradci Králové. Podle mluvčího společnosti Martina Vencla výbuch nastal ve výrobě střelného prachu. Do podniku míří ministr průmyslu a obchodu Karel Havlíček (za ANO).</p>
      <p>Dva popálení mají zranění na více než 30 procentech těla a záchranáři je uvedli do umělého spánku, uvedl mluvčí pardubických záchranářů Aleš Malý. "Dva jsou ve vážném stavu, jeden se středně těžkým poraněním," řekla později ČTK mluvčí vinohradské nemocnice v Praze Jana Roubalová.</p>
      <p>Podle Vencla po 7:00 začal hořet střelný prach. Zásah hasiči ukončili asi po hodině. "Nehodu jsme oznámili báňskému úřadu, na místě nehody je policie," řekl ČTK Vencl. Vedení firmy ustanovilo kvůli nehodě vyšetřovací komisi. Provozu společnosti se výbuch výrazně nedotkl.</p>
      <p>Na místo neštěstí míří ministr průmyslu a obchodu Karel Havlíček (za ANO). Chce vidět stav na místě, dohodnout se na dalším postupu, zjistit dopady na provoz, případně na okolí a informovat se o stavu zraněných.</p>
      <p>"Explosia je podnik stoprocentně vlastněný státem a spadá pod ministerstvo průmyslu a obchodu. Proto jsem zrušil veškerý program a jsem na cestě do Pardubic," řekl ČTK Havlíček.</p>
      <p>Podle mluvčí krajských hasičů Venduly Horákové na místě výbuchu zasahují pouze podnikoví hasiči. "Od nás tam jel jen vyšetřovatel," řekla ČTK Horáková.</p>
      <p>Explosia vyrábí výbušniny a střeliva. Firma existuje od roku 1920, od roku 2002 ji stoprocentně vlastní stát. V říjnu 2018 v areálu Explosie zničila exploze málo používaný mostek. Výbuch nikoho nezranil. Nehoda mírně omezila provoz firmy, společnost za ni dostala později pokutu od báňského úřadu.</p>
      <h4>Příčiny výbuchu v Explosii zjišťují čtyři komise</h4>
      <p>Pro zjištění příčin dnešního výbuchu v pardubické společnosti Explosia vznikly čtyři vyšetřovací komise. Provoz, kde exploze nastala, je zničený. Čtyři lidé byli při výbuchu vážně zraněni, okolí firmy žádné nebezpečí nehrozí, řekl novinářům ministr průmyslu a obchodu Karel Havlíček (za ANO), který dnes na místo neštěstí dorazil.</p>
      <p>"Jsou utvořeny čtyři komise, jedna je pod kontrolou vedení společnosti, další komisi vede Báňský úřad, jehož ředitel je zde na místě. Další komise probíhají v rámci šetření v policie a hasičů. Výsledky budeme mít během několika dnů a budeme z nich vyvozovat konkrétní závěry," uvedl Havlíček.</p>
      <p>Podle Havlíčka v 7:20 začal požár, po němž následovala takzvaná deflagrace, menší forma výbuchu doprovázená tlakovou vlnou. V areálu bylo v době výbuchu 500 zaměstnanců.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88424"/>
    <meta property="og:site_name" content="Denník politika"/>
    <meta property="article:published_time" content="2019-11-01T08:35:03+00:00"/>
    <meta property="og:title" content="Slovenská pošta predstavila mobilnú aplikáciu, cez ktorú ľudia môžu spravovať svoje zásielky"/>
    <meta property="og:description" content="1.11.2019 (Webnoviny.sk) – Spoločnosť Slovenská pošta, a. s., predstavila v stredu mobilnú aplikáciu, cez ktorú môžu zákazníci spravovať svoje zásielky a zistiť informácie o pobočkách. Po zavedení možnosti platby kartou na poštách ide o ďalšiu z plánovaných inovácií štátnej spoločnosti v rámci plnenia cieľov jej stratégie Pošta 2020, zameranej na modernizáciu služieb pre ľudí a zefektívnenie procesov. V mobilnej aplikácii je možné nájsť prehľadné informácie o vlastných zásielkach s možnosťou zmeny miesta alebo času doručenia."/>
  </head>
  <body>
    <article>
      <h1>Slovenská pošta predstavila mobilnú aplikáciu, cez ktorú ľudia môžu spravovať svoje zásielky</h1>
      <address><time datetime="2019-11-01T08:35:03+00:00">01 Nov 2019, 08:35</time> by <a rel="author">Webnoviny</a></address>
      <p>1.11.2019 (Webnoviny.sk) – Spoločnosť Slovenská pošta, a. s., predstavila v stredu mobilnú aplikáciu, cez ktorú môžu zákazníci spravovať svoje zásielky a zistiť informácie o pobočkách. Po zavedení možnosti platby kartou na poštách ide o ďalšiu z plánovaných inovácií štátnej spoločnosti v rámci plnenia cieľov jej stratégie Pošta 2020, zameranej na modernizáciu služieb pre ľudí a zefektívnenie procesov. V mobilnej aplikácii je možné nájsť prehľadné informácie o vlastných zásielkach s možnosťou zmeny miesta alebo času doručenia.</p>
      <p>Mobilná aplikácia je zároveň prepojená s vyvolávacími systémami na pobočkách, takže zákazníci sa môžu vyhnúť čakaniu a vybrať si poradový lístok vopred cez aplikáciu. Vyhľadávač pobočiek pošty umožňuje nájsť informácie o ich otváracích hodinách a službách, ako aj o tom, či je pobočka momentálne otvorená.</p>
      <h3>Zrýchlenie vybavenia zákazníkov</h3>
      <p>„<i>Na Slovenskej pošte sa nám darí napĺňať ciele, ktoré sme si v stratégii Pošta 2020 predsavzali. Mobilná aplikácia Slovenskej pošty je jednou z významných inovácií, ktorá posúva poskytovanie poštových služieb na ďalšiu úroveň</i>,“ povedal generálny riaditeľ Slovenskej pošty Peter Helexa.</p>
      <p>„<i>Želám si, aby zákazníkom naplno slúžila, aby sa stala ich šikovnou pomôckou na každom kroku, aby prispela k odľahčeniu pobočiek a zrýchleniu vybavenia zákazníkov</i>,“ uviedol Helexa.</p>
      <p>Riaditeľ úseku prevádzky Slovenskej pošty René Kubiš vidí významný prínos mobilnej aplikácie predovšetkým v pohodlí, ktoré zákazníkom ponúka.</p>
      <p><i>„Zákazníci si môžu kedykoľvek a kdekoľvek skontrolovať svoje zásielky, kedy ich doručíme, môže si termín a spôsob ich doručenia upraviť podľa svojich predstáv. Prepojenie mobilnej aplikácie Slovenskej pošty s prevádzkovými systémami bolo technicky aj časovo nesmierne náročné,</i>“ priblížil Kubiš. Už teraz podľa neho majú množstvo nápadov na ďalšie funkcie aplikácie a sú pripravení pokračovať v jej vývoji.</p>
      <h3>Dostupná v dvoch verziách</h3>
      <p>Pre plnohodnotné využitie mobilnej aplikácie je potrebné, aby si zákazník aktivoval svoj účet adresáta zadaním kontaktných údajov (telefónne číslo alebo email). Mobilná aplikácia nájde zásielky, pre ktoré odosielateľ uviedol dané kontaktné údaje adresáta. Adresát potvrdením aktivácie cez overovací kód získa prístup k svojim zásielkam a všetkým funkciám spravovania zásielok.</p>
      <p>Slovenská pošta eviduje v mobilnej aplikácii aktuálne vyše 3 120 overených adresátov. Prvú verziu mobilnej aplikácie môžu zákazníci využívať už teraz v slovenskej a v anglickej verzii. Dostupná je stiahnutím zadarmo cez Google Play alebo AppStore.</p>
      <p>Mobilná aplikácia pred sprevádzkovaním prešla viacnásobným interným a externým testovaním. Slovenská pošta ju bude postupne aktualizovať a prispôsobovať moderným trendom a potrebám zákazníkov. Tí môžu cez zákaznícky servis spoločnosti posielať cez email svoje tipy na zlepšenie či doplnenie funkcií mobilnej aplikácie.</p>
      <p>Zákazníci Slovenskej pošty môžu v súčasnosti už využívať pripojenie na internet cez wi-fi na takmer päťdesiatich poštách. Od februára 2019 môžu obyvatelia zaplatiť na poštách platobnými kartami Mastercard, VISA a Diners Club. Tohtoročnou novinkou je aj výber hotovosti na poštách. Slovenská pošta v tomto roku tiež zhustila sieť BalíkoBOXov, ktorých funkcie a poskytované služby plánuje rozšíriť.</p>
      <p>Viac k témam: <a href="https://www.webnoviny.sk/tag/aplikacia/"><u>aplikácia</u></a>, <a href="https://www.webnoviny.sk/tag/dorucovanie-zasielok/"><u>doručovanie zásielok</u></a><br/>Zdroj: Webnoviny.sk – <a href="https://www.webnoviny.sk/slovenska-posta-predstavila-mobilnu-aplikaciu-cez-ktoru-ludia-mozu-spravovat-svoje-zasielky/"><u>Slovenská pošta predstavila mobilnú aplikáciu, cez ktorú ľudia môžu spravovať svoje zásielky</u></a> © SITA Všetky práva vyhradené.</p>
    </article>
  </body>
</html>
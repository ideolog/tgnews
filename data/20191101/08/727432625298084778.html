<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/ny-rekord-for-tesla/71768530"/>
    <meta property="og:site_name" content="Dinside"/>
    <meta property="article:published_time" content="2019-11-01T08:46:49+00:00"/>
    <meta property="og:title" content="Ny rekord for Tesla"/>
    <meta property="og:description" content="Aldri har Tesla levert flere biler på det globale markedet. I Norge peker pila nedover."/>
  </head>
  <body>
    <article>
      <h1>Ny rekord for Tesla</h1>
      <h2>Aldri har Tesla levert flere biler på det globale markedet. I Norge peker pila nedover.</h2>
      <address><time datetime="2019-11-01T08:46:49+00:00">01 Nov 2019, 08:46</time> by <a rel="author">Øystein B. Fossum</a></address>
      <p>I tredje kvartal - juli-august - i år ble det levert rekordmange Tesla-biler globalt. Det skriver elbilprodusenten i en <a href="https://ir.tesla.com/static-files/47313d21-3cac-4f69-9497-d161bce15da4">pressemelding</a>.</p>
      <p>Totalt endte Tesla med hele 97.000 biler av typen Model S og Model X, men aller mest av den såkalte «Folke-Teslaen», Model 3. Hele fire av fem biler (79.600) var Tesla Model 3.</p>
      <figure>
        <img src="https://dbstatic.no/71768673.jpg?imageId=71768673&amp;x=0&amp;y=0&amp;cropw=100&amp;croph=100&amp;width=643&amp;height=382"/>
        <figcaption><b>NY REKORD:</b> Tesla satte i tredje kvartal 2019 ny rekord i antall leverte biler på det globale markedet, med 97.000 biler. Grafen viser antall leverte biler for hvert kvartal siden fjerde kvartal 2015. Trykk på grafen for fullskjerm-utgave. Kilde: Statista.com Vis mer</figcaption>
      </figure>
      <related>
        <a href="https://www.elbil24.no/nyheter/tesla-model-3-far-sikkerhetspris/71764388"/>
      </related>
      <h3>Bak mål</h3>
      <p>Sammenlignet med samme periode i fjor er 97.000 biler en økning på 16 prosent. Men totalt 255.000 biler på årets tre første kvartal er trolig likevel ikke godt nok til å nå det forventede tallet som Tesla-sjef Elon Musk har satt seg; mellom 360.000 og 400.000 leverte biler i 2019.</p>
      <p>Skal han klare det, må Tesla levere minimum 105.000 biler i årets tre siste måneder. Det er det ikke alle medier som tror veldig på.</p>
      <related>
        <a href="https://www.dinside.no/motor/gjor-rent-bord/71620629"/>
      </related>
      <p>Ser vi på registreringstallene her hjemme, er relativt stort marked for Tesla, er kurven nedadgående. Mens det i første kvartal i år - da Tesla Model 3 var helt fersk her i landet - ble registrert imponerende 7024 Tesla-er. Disse var dog «gamle bestillinger» som på en måte gjorde tallet kunstig høyt.</p>
      <p>I april lanserte elbilprodusenten <a href="https://www.dinside.no/motor/model-3-nesten-100000-billigere/70975375">«Standard Range»-utgaven av Model 3</a>, som boostet salget ytterligere noe.</p>
      <related>
        <a href="https://www.dinside.no/motor/lagersalg-pa-elbiler/71537505"/>
      </related>
      <p>
        <b>Derfor har vi også sett at leveringene/registreringstallene i andre og tredje kvartal har blitt stadig lavere, med knappe 4.000 registreringer i juli, august og september.</b>
      </p>
      <p>Det blir dermed neppe det norske markedet som skal gjøre at Tesla skal sette en mye bedre global rekord i årets siste kvartal.</p>
      <h4>Tesla-registreringer i Norge 2019</h4>
      <table bordered="">
        <tr>
          <td/>
          <td>Q1</td>
          <td>Q2</td>
          <td>Q3</td>
          <td>Totalt</td>
        </tr>
        <tr>
          <td>Registreringer</td>
          <td>7024</td>
          <td>5581</td>
          <td>4084</td>
          <td>16 689</td>
        </tr>
      </table>
      <figure>
        <img src="https://dbstatic.no/71768961.jpg?imageId=71768961&amp;x=0&amp;y=0&amp;cropw=100&amp;croph=100&amp;width=643&amp;height=369"/>
        <figcaption><b>NY REKORD:</b> Etter tredje kvartal i år endte Tesla på 16689 nybilregistreringer i Norge. Det er allerede nesten det dobbelte av fjoråret, til tross for at fjerde kvartal står igjen. Trykk på grafen for fullskjerm-utgave. Kilde: Opplysningsrådet for veitrafikken (OFV) Vis mer</figcaption>
      </figure>
      <h3>Øker produksjonen</h3>
      <p>Det som på den andre siden taler for at Tesla kan nå målet, er at de nå har fokus på å øke produksjonen, for å møte etterspørselen. En annen sak er det at selskapet skal ligge foran skjema i byggingen av Kina-fabrikken og den nye bilen - Model Y - en nyhet som forrige uka gjorde at Tesla-aksjen steg med over 20 prosent over natta.</p>
      <figure>
        <iframe data-src="https://twitter.com/ecomakemesmile/status/1189150645900722179?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Andre gode nyheter for Elon Musk er at det nå også er mer enn 10.000 Tesla-er i Sverige, fordelt slik:</b>
      </p>
      <ul>
        <li>4.719 Model S</li>
        <li>3.733 Model 3</li>
        <li>1.540 Model X</li>
        <li>12 Roadster</li>
      </ul>
      <related>
        <a href="https://www.dinside.no/motor/varsler-ekstreme-tesla-batterier/71645079"/>
      </related>
    </article>
  </body>
</html>
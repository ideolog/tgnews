<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/01/prosfygiko-15-roes-kinitopoiiseis-leros"/>
    <meta property="og:site_name" content="euronews"/>
    <meta property="article:published_time" content="2019-11-01T09:23:40+00:00"/>
    <meta property="og:title" content="Προσφυγικό: Φθινόπωρο '15 προσεγγίζουν οι ροές - Με κινητοποιήσεις απειλούν οι κάτοικοι της Λέρου"/>
    <meta property="og:description" content="Ο δήμαρχος Λέρου σε δηλώσεις του χαρακτήρισε απαράδεκτη την κατάσταση στο νησί, στο οποίο ήδη φιλοξενούνται περίπου 3000 μετανάστες"/>
  </head>
  <body>
    <article>
      <h1>Προσφυγικό: Φθινόπωρο '15 προσεγγίζουν οι ροές - Με κινητοποιήσεις απειλούν οι κάτοικοι της Λέρου</h1>
      <address><time datetime="2019-11-01T09:23:40+00:00">01 Nov 2019, 09:23</time> by <a rel="author">euronews </a></address>
      <figure>
        <img src="https://static.euronews.com/articles/stories/04/27/36/52/773x435_cmsv2_b63a6f4e-79d9-50f7-adea-03093b9df9b9-4273652.jpg"/>
      </figure>
      <p>Με κινητοποιήσεις απειλούν οι κάτοικοι της Λέρου, λόγω του μεγάλου αριθμού προσφύγων και μεταναστών που φιλοξενούνται στις εγκαταστάσεις του νησιού και εξαιτίας του γεγονότος ότι αναμένεται να μεταφερθούν και άλλοι στο νησί από τη Σύμη.</p>
      <p>Ο δήμαρχος Λέρου κ. Μιχάλης Κόλιας σε δηλώσεις του χαρακτήρισε απαράδεκτη την κατάσταση που επικρατεί αυτή τη στιγμή στο νησί, στο οποίο ήδη φιλοξενούνται περίπου 3000 μετανάστες και τόνισε ότι η Λέρος δεν αντέχει και άλλους.</p>
      <p>«Δεν είναι δυνατόν να παίρνουν τέτοιες αποφάσεις να φέρουν και άλλους μετανάστες εδώ, και εμείς έχουμε τεράστιο πρόβλημα στο νησί. Οι δομές είναι για 800 άτομα και έχουμε 2000 κόσμο εκτεθειμένους στην παραλία με μια κουβέρτα και ένα σεντόνι!», τόνισε χαρακτηριστικά</p>
      <p>Ο δήμαρχος μάλιστα καλεί όλους τους κατοίκους του νησιού προκειμένου να κλείσουν το λιμάνι και να μην επιτρέψουν το καταμαράν να προσεγγίσει, το οποίο θα φέρει από τη Σύμη 40 νέους μετανάστες.</p>
      <p>«Υπάρχει κίνδυνος της ζωής των μεταναστών πλέον. Δεν υπάρχουν γιατροί, δεν υπάρχει χώρος στο νοσοκομείο, δεν έχω προσωπικό, δεν μπορούν να πραγματοποιήσουν αποκομιδή απορριμμάτων» τόνισε, ενώ συνέχισε αναφέροντας «εμείς θα κατεβούμε στο λιμάνι και καλώ τον κόσμο να έρθει να διαμαρτυρηθεί και από εκεί και ύστερα ο καθένας πρέπει να αναλάβει τις ευθύνες τους», ανέφερε ο κ. Κόλιας.</p>
      <p>Σήμερα ο δήμος Λέρου θα παραμείνει κλειστός, σε ένδειξη διαμαρτυρίας.</p>
      <h3>Φέυγουν 900 αιτούντες άσυλο από την Μόρια</h3>
      <p>Στο φθινόπωρο του 2015 παραπέμπουν οι προσφυγικές και μεταναστευτικές ροές στο βόρειο Αιγαίο. Από χθες τα μεσάνυχτα σε διάφορα σημεία του νησιού έφθασαν οκτώ βάρκες με 323 άτομα, τα οποία και προωθούνται στο Κέντρο Υποδοχής και Ταυτοποίησης της Μόριας. Ο καταυλισμός ξεπερνά πλέον τις 15.000 άτομα.</p>
      <p>Σύμφωνα με τα στοιχεία της Γενικής Αστυνομικής Διεύθυνσης τον Οκτώβριο του 2019 πέρασαν στα νησιά του βορείου Αιγαίου 6.868 άτομα. Από αυτά 3.474 πέρασαν στη Λέσβο, 1.820 στη Χίο και 1.556 στη Σάμο.</p>
      <p>Στο μεταξύ αργά το βράδυ της Πέμπτης έγινε γνωστή, η αναχώρηση σήμερα από τον καταυλισμό της Μόριας 815 αιτούντων άσυλο. Η μεταφορά θα γίνει σε λιμάνι της Αττικής το απόγευμα, από το λιμάνι της Μυτιλήνης, με δυο αρματαγωγά πλοία του Πολεμικού Ναυτικού. Άλλα 58 άτομα θα φύγουν από τη Μόρια το απόγευμα της ερχόμενης Κυριακής με το πλοίο της γραμμής για Πειραιά.</p>
    </article>
  </body>
</html>
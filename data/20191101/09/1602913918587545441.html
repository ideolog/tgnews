<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/energie/ins-productia-de-energie-primara-a-scazut-cu-1-7-in-2018-in-timp-ce-importurile-de-resurse-energetice-au-crescut-cu-4-2-18526237"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-01T09:29:32+00:00"/>
    <meta property="og:title" content="INS: Producţia de energie primară a scăzut cu 1,7% în 2018, în timp ce importurile de resurse energetice au crescut cu 4,2%"/>
    <meta property="og:description" content="Producţia de energie primară a scăzut cu 1,7% în 2018 faţă de anul anterior, în timp ce importurile de resurse energetice au crescut cu 4,2%, iar consumul final energetic s-a majorat cu 1,5% în 2018, arată datele publicate vineri de Institutul Naţional de Statistică."/>
  </head>
  <body>
    <article>
      <h1>INS: Producţia de energie primară a scăzut cu 1,7% în 2018, în timp ce importurile de resurse energetice au crescut cu 4,2%</h1>
      <address><time datetime="2019-11-01T09:29:32+00:00">01 Nov 2019, 09:29</time> by <a rel="author">Mihai Gongoroi, Mediafax</a></address>
      <p>Producţia de energie primară a scăzut cu 1,7% în 2018 faţă de anul anterior, în timp ce importurile de resurse energetice au crescut cu 4,2%, iar consumul final energetic s-a majorat cu 1,5% în 2018, arată datele publicate vineri de Institutul Naţional de Statistică.</p>
      <p>Resursele de energie totale disponibile în anul 2018 au rămas la un nivel relativ constant cu cele din anul precedent, cumulând 43,2 milioane tone echivalent petrol (tep), scăderea producţiei de energie primară (-1,7%) fiind compensată de creşterea importurilor de resurse energetice (+4,2%), potrivit INS.</p>
      <p>Dintre resursele de energie primară, variaţii mai semnificative au înregistrat resursele de cărbune, care au scăzut cu 455.000 tep (-8,5%). Resursele de ţiţei şi energie electrică au crescut cu 269.000 tep, respectiv 147.000 tep.</p>
      <p>Producţia de energie primară în anul 2018, de 24,979 milioane de tep, a scăzut cu 438.000 tep faţă de anul 2017, din cauza scăderii producţiilor de cărbuni, ţiţei şi gaze naturale utilizabile, dar a continuat să-şi păstreze ponderea semnificativă în totalul resurselor de energie, reprezentând 57,8% din acestea.</p>
      <p>Producţia de energie electrică din resurse regenerabile (hidro, eoliană şi solar fotovoltaică) a înregistrat o creştere de 8,6% (+178.000 tep) faţă de anul precedent.</p>
      <p>B2: 640x160_adtext (2016) - thinkdigital_ro.zf.ro.HiTech.640x160_adtext</p>
      <p>Importul de produse energetice a crescut cu 4,2% faţă de anul trecut, în principal din cauza creşterii importului de ţiţei (+511.000 tep), gaze naturale utilizabile (+258.000 tep) şi produse petroliere din import (+11.000 tep). Importurile de cărbune (inclusiv cocs) au scăzut cu 78.000 tep.</p>
      <p>Consumul final energetic în anul 2018 a crescut cu 342.000 tep (+1,5%) faţă de anul 2017.</p>
      <p>Totodată, consumul final energetic din industrie (inclusiv construcţii) a crescut cu 212.000 tep (+3,3%), în principal datorită ramurilor industriale mari consumatoare de resurse energetice, precum industria produselor chimice şi farmaceutice, produse din cauciuc şi mase plastice (+87.000 tep) şi industria industria construcţiilor metalice, maşinilor şi echipamentelor (+101.000 tep), ale căror consumuri energetice, cumulate, reprezintă 32,3% din consumul final din industrie (inclusiv construcţii).</p>
      <p>În metalurgie, consumul final energetic a crescut cu 0,4% faţă de anul trecut. Pe lângă industrie, la creşterea consumului final energetic au mai contribuit sectorul terţiar, populaţia şi agricultura.</p>
      <p>În anul 2018, exportul de energie (inclusiv buncărajul) a crescut faţă de anul 2017 cu 182.000 tep (+3,1%), în timp ce consumul intern brut de energie pe locuitor în anul 2018 a fost de 1.721 kg echivalent petrol, în creştere cu 0,9% faţă de anul 2017.</p>
    </article>
  </body>
</html>
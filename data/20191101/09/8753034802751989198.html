<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/2GgP7y/treneren-om-rykteflommen-rundt-haaland-han-blir-her"/>
    <meta property="og:site_name" content="Aftenbladet"/>
    <meta property="article:published_time" content="2019-11-01T09:30:30+00:00"/>
    <meta property="og:title" content="Treneren om rykteflommen rundt Haaland: – Han blir her"/>
    <meta property="og:description" content="Erling Braut Haaland kobles til storklubber over hele Europa. Salzburg-trener Jesse Marsch tror den norske superspissen fortsetter i den østerrikske klubben."/>
  </head>
  <body>
    <article>
      <h1>Treneren om rykteflommen rundt Haaland: – Han blir her</h1>
      <h2>Erling Braut Haaland kobles til storklubber over hele Europa. Salzburg-trener Jesse Marsch tror den norske superspissen fortsetter i den østerrikske klubben.</h2>
      <address><time datetime="2019-11-01T09:30:30+00:00">01 Nov 2019, 09:30</time> by <a rel="author">NTB</a></address>
      <p>Haaland har scoret på bestilling for Salzburg denne sesongen og har på rekordtid skaffet seg et brennhett navn i Fotball-Europa. Seks mål i mesterligaen, hvilket gjør ham til toppscorer i turneringen så langt, har bidratt sterkt til det.</p>
      <p>Nå kobles 19-åringen til en rekke storklubber. Tidligere denne uken hevdet den italienske storavisen Corriere della Sera å kjenne til at nordmannen allerede har signert en avtale som gjør ham til Manchester United-spiller i januarvinduet.</p>
      <p>Fredag følger britiske <a href="https://www.theguardian.com/football/2019/nov/01/juventus-and-manchester-united-among-20-clubs-watching-erling-braut-haaland">The Guardian</a> opp med en artikkel der det fremgår at 20 klubber skal ha Haaland høyt på sin ønskeliste. Juventus skal være blant dem.</p>
      <aside>
        <a href="https://www.aftenbladet.no/article/sa-dOavoX.html">Klepp-spiller (18) kåret til ett av Norges største fotballtalenter: – Fotball har alltid vært førsteprioritet</a>
      </aside>
      <aside>
        <a href="https://www.aftenbladet.no/article/sa-qLx1Je.html">Haaland avsluttet Salzburgs målkalas</a>
      </aside>
      <aside>
        <a href="https://www.aftenbladet.no/article/sa-RRXGWr.html">Stor kåring: Her er de ti største fotballtalentene i Norge</a>
      </aside>
      <p>Salzburg-trener Jesse Marsch har naturlig nok ikke kunnet unngå å få med seg oppmerksomheten som vies lagets store stjerne.</p>
      <p>– Det er helt normalt at det oppstår rykter rundt en slik spiller, sier han til det østerrikske nyhetsbyrået APA. Intervjuet er gjengitt av nettstedet <a href="https://www.weltfussball.at/news/_n3840744_/das-sagt-jesse-marsch-zu-den-haland-geruechten/">weltfussball.at</a>.</p>
      <p>Konfrontert med ryktene om at en vinterovergang for 19-åringen er nært forestående, svarer Salzburg-treneren så:</p>
      <p>– Vår plan er at han blir hos oss. Vi lager oss ikke så mye stress rundt akkurat det temaet.</p>
      <p>Marsch henviser til den planen klubbens sportsdirektør Christoph Freund har lagt med Erling Braut Haalands far, Alf Inge.</p>
      <p>– Christoph Freund har et fantastisk forhold til Erlings far, de snakker sammen mye og ofte, sier Marsch.</p>
      <h3>Mattersburg neste</h3>
      <p>Onsdag sto Erling Braut Haaland bak den siste scoringen da Salzburg slo Ebreischdorf 5–0 i den østerrikske fotballcupen. 19-åringen startet kampen på benken, men kom inn etter pause.</p>
      <aside>
        <a href="https://www.aftenbladet.no/article/sa-8mz3Ax.html">Erling Braut Haaland snakker ut: – Du ser at eg kose meg her, men kjæme dæ en storklubb frå Spania og banke på dørå, så ...</a>
      </aside>
      <p>Han fornektet seg altså ikke og scoret igjen.</p>
      <p>I alt har Haaland 22 mål på 15 kamper for Salzburg denne sesongen. Den norske 19-åringen er også toppscorer i den østerrikske ligaen.</p>
      <p>Lørdag er det ny ligakamp mot Mattersburg på bortebane.</p>
    </article>
  </body>
</html>
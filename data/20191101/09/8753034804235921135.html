<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/innenriks/i/GGXBL6/ser-paa-droner-for-aa-sikre-mobildekning"/>
    <meta property="og:site_name" content="Aftenbladet"/>
    <meta property="article:published_time" content="2019-11-01T09:11:55+00:00"/>
    <meta property="og:title" content="Ser på droner for å sikre mobildekning"/>
    <meta property="og:description" content="Regjeringen vurderer droner eller satellittløsninger for å sørge for bedre mobildekning i krisesituasjoner og under ekstremvær."/>
  </head>
  <body>
    <article>
      <h1>Ser på droner for å sikre mobildekning</h1>
      <h2>Regjeringen vurderer droner eller satellittløsninger for å sørge for bedre mobildekning i krisesituasjoner og under ekstremvær.</h2>
      <address><time datetime="2019-11-01T09:11:55+00:00">01 Nov 2019, 09:11</time> by <a rel="author">NTB</a></address>
      <p>Digitaliseringsminister Nikolai Astrup (H) viser til at det vil bli mer ekstremvær i fremtiden, noe som også kan føre til at mobildekningen blir borte.</p>
      <p>– Vi må derfor tenke nytt for å bedre den mobile beredskapen i Norge, både for å få dekningen raskt tilbake og for å få på plass midlertidige løsninger der det er nødvendig, <a href="https://www.regjeringen.no/no/aktuelt/droner-og-satellittlosninger-kan-sikre-mobildekning-under-ekstremvar-og-krise/id2676126/">sier</a> han.</p>
      <p>Nasjonal kommunikasjonsmyndighet (Nkom) har nå utarbeidet en rapport om hvordan samfunnet raskt kan få etablert midlertidig mobildekning etter store ulykker der nettene blir utilgjengelige.</p>
      <p>– Vår vurdering er at det ikke finnes én løsning som kan løse alle typer behov i kriser. Ulike typer hendelser, geografi og omfang vil kreve fleksible løsninger for effektivt å kunne etablere midlertidig mobildekning, <a href="https://www.nkom.no/aktuelt/nyheter/nkom-har-levert-dronerapport-til-statsr%C3%A5d-astrup">sier</a> Nkom-direktør Elisabeth Aarsæther.</p>
      <p>Hun nevner at mobildekning kan etableres ved hjelp droner eller andre luftfartøy som kan holde en basestasjon i lufta over et ulykkesområde.</p>
      <p>Det finnes også ulike kommersielle løsninger for å etablere dekning til sjøs, i lufta og i områder på land hvor det ikke er mobildekning, ifølge Nkoms rapport. I tillegg er fremtidige løsninger basert på droner, lavbane bredbåndssatellittsystemer og ny funksjonalitet i 5G vurdert i rapporten. Nkom anbefaler også å utfordre innovative miljøer til å utvikle og vurdere nye løsninger.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/sonnen-skutt-24-ganger-etter-knivdrap/71767526"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T09:04:41+00:00"/>
    <meta property="og:title" content="Sønnen skutt 24 ganger etter knivdrap"/>
    <meta property="og:description" content="Skuespillerens sønn knivstakk sin egen mor til døde før han selv ble drept av politiet."/>
  </head>
  <body>
    <article>
      <h1>Sønnen skutt 24 ganger etter knivdrap</h1>
      <h2>Skuespillerens sønn knivstakk sin egen mor til døde før han selv ble drept av politiet.</h2>
      <address><time datetime="2019-11-01T09:04:41+00:00">01 Nov 2019, 09:04</time> by <a rel="author">Vilde Holta Røssland</a></address>
      <p>Tidligere denne måneden ble «Tarzan»-skuespilleren Ron Ely (81) rammet av en familietragedie som har vekket oppsikt verden over.</p>
      <p>Tirsdag 15. oktober ble kona hans, Valerie Lundeen Ely (62) <a href="https://www.dagbladet.no/kjendis/skuespillerens-kone-og-sonn-drept/71717946">funnet drept av en rekke knivstikk i parets hjem</a> i Santa Barbara i California.</p>
      <p>Sønnen Cameron Ely (30) ble raskt utpekt som mistenkt da politiet ankom åstedet, og som følge av at han «utgjorde en trussel» mot politiet, ble sønnen skutt på stedet.</p>
      <p>30-åringen døde umiddelbart, og nå har det kommet fram nye detaljer fra den grufulle kvelden, skriver <a href="https://people.com/crime/ron-ely-son-cameron-shot-24-times-by-police-unarmed-claiming-he-had-weapon/">People</a>.</p>
      <h3>24 skudd</h3>
      <p>I en pressemelding fra lensmannskontoret i Santa Barbara, bekrefter en talsperson for politiet at Cameron Ely ble skutt 24 ganger av politiet som rykket ut, og at han døde som følge av disse skuddskadene.</p>
      <p>Da politiet ankom den aktuelle adressen 15. oktober, bekreftet Ron Ely at det var sønnen deres som var mistenkt for knivstikkingen. Sønnen var imidlertid ikke i huset, og politiet begynte å søke etter ham i området.</p>
      <p>Det var Cameron selv som ringte politiet og varslet om hendelsen, og han skal i løpet av telefonsamtalen ha forsøkt å legge all skyld på faren.</p>
      <figure>
        <img src="https://dbstatic.no/71767656.jpg?imageId=71767656&amp;x=0&amp;y=11.370716510903&amp;cropw=100&amp;croph=60.1246105919&amp;width=643&amp;height=387"/>
        <figcaption><b>STJERNE:</b> Ron Ely er best kjent for rollen som Tarzan. Foto: NTB Scanpix Vis mer</figcaption>
      </figure>
      <h3>Var ubevæpnet</h3>
      <p>Under søket fant politiet 30-åringen utenfor huset, der han hevdet å være utstyrt med skytevåpen. Da han latet til å strekke seg etter et våpen, fyrte de fire politimennene av sine skudd.</p>
      <p>Det viste seg derimot i ettertid at 30-åringen ikke var bevæpnet.</p>
      <p>
        <b>«Da politimennene trygt kunne nærme seg Cameron med et skjold til beskyttelse, så de at han hadde løyet om at han var bevæpnet, og ikke hadde et våpen», heter det i pressemeldingen.</b>
      </p>
      <p>Det kommer også fram at en av politimennene ble skadd i søket, og at Ron Ely ble fraktet til sykehuset for videre undersøkelser - der det ble kjent at han ikke hadde noen skader.</p>
      <p>Hva som var motivet bak det tragiske knivdrapet, er ikke kjent.</p>
      <h3>Ekteskap nummer to</h3>
      <p>Ron Ely og kona giftet seg i 1984, og har to døtre sammen i tillegg til den nå drepte sønnen. Valerie Lundeen Ely var skuespillerens andre kone, og var tidligere kjent som Miss Florida.</p>
      <p>Cameron Ely var tidligere student ved eliteuniversitetet Harvard, der han hadde en grad i psykologi. Han var også en aktiv idrettsutøver der.</p>
      <p>Rony Ely er i tillegg til å ha spilt Tarzan kjent for hovedrollen i filmen «Doc Savage: The Man of Bronze».</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-krimi/gorya-kola-na-kandidat-kmetitsa-kray-byala-slatina-405542.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-01T09:22:09+00:00"/>
    <meta property="og:title" content="Горя кола на кандидат-кметица край Бяла Слатина"/>
    <meta property="og:description" content="Тепърва ще се установява дали палежът има нещо общо с изборите"/>
  </head>
  <body>
    <article>
      <h1>Горя кола на кандидат-кметица край Бяла Слатина</h1>
      <address><time datetime="2019-11-01T09:22:09+00:00">01 Nov 2019, 09:22</time> by <a rel="author">Редактори, кадър бТВ</a></address>
      <p>Неизвестни запалиха колата на претендентката за кметския пост в село Попица, община Бяла Слатина Недялка Велчева, предаде бТВ.</p>
      <p>Пожарът е избухнал след десет часа снощи и въпреки усилията на огнеборците и на съседи от колата не е останало почти нищо. Тя е била паркирана пред дома на жената.</p>
      <p>Случаят се разследва. Тепърва ще се установява дали палежът има нещо общо с изборите. Преди два дни изгоряха два автомобила на кандидат за кмет от монтанското село Ерден.</p>
      <p>Пожарът е тръгнал от предната част, установиха, че е имало туба с нафта, коментира за бТВ кметицата и кандидат за нов мандат на село Попица.</p>
      <p>Тя няма предположения, очаква органите на реда да открият извършителя.</p>
      <p>Колата ми е много скъпа, това е последното нещо, което е купено от съпруга ми, преди да почине, каза още Недялка Велчева.</p>
      <p>Тя уточни, че този палеж няма да я сплаши и продължава да се бори за следващ мандат като кмет.</p>
      <p>Велчева води на първия тур с близо 46% от гласовете.</p>
    </article>
  </body>
</html>
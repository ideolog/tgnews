<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739489"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T09:14:00+00:00"/>
    <meta property="og:title" content="เปิดประชุมสภาฯ6พ.ย.นี้ วาระแก้รัฐธรรมนูญจ่อคิวรอ!"/>
    <meta property="og:description" content="เปิดประชุมสภาฯ6พ.ย.นี้  วาระ “แก้รัฐธรรมนูญ”จ่อคิวรอแล้ว เผยญัตติเสนอใหม่ 19 เรื่อง"/>
  </head>
  <body>
    <article>
      <h1>เปิดประชุมสภาฯ6พ.ย.นี้ วาระแก้รัฐธรรมนูญจ่อคิวรอ!</h1>
      <address>
        <time datetime="2019-11-01T09:14:00+00:00">01 Nov 2019, 09:14</time>
      </address>
      <p>
        <b>เปิดประชุมสภาฯ6พ.ย.นี้  วาระ “แก้รัฐธรรมนูญ”จ่อคิวรอแล้ว เผยญัตติเสนอใหม่ 19 เรื่อง</b>
      </p>
      <p>เมื่อวันที่ 1 พ.ย. นายชวน หลีกภัย ประธานสภาผู้แทนราษฎรได้นัดประชุมสภาผู้แทนราษฎรครั้งที่ 1 (สมัยสามัญประจำปีครั้งที่ 2) ในวันที่ 6 พ.ย. ตั้งแต่เวลา 13.00-21.00น. ทั้งนี้ ในระเบียบวาระนัดประชุมสภาผู้แทนราษฎร มีกระทู้ถามทั่วไปจำนวน 3 เรื่อง กระทู้ถามแยกเฉพาะ 1 เรื่อง โดยมีเรื่องที่ประธานจะแจ้งต่อที่ประชุมจำนวน 10 เรื่องหนึ่งในนั้น คือ การรับทราบรายงานความคืบหน้าในการดำเนินการตามแผนการปฏิรูปประเทศ ตามมาตรา 270 ของรัฐธรรมนูญ (เดือนเม.ย. – มิ.ย. 2562)<br/><br/>นอกจากนี้ ยังมีเรื่องด่วนจำนวน 17 เรื่อง อาทิ ญัตติด่วน เรื่อง ให้สภาผู้แทนราษฎรตั้งคณะกรรมาธิการ (กมธ.)วิสามัญเพื่อศึกษาผลกระทบจากการกระทำ ประกาศและคำสั่งของคณะรักษาความสงบแห่งชาติ และการใช้อำนาจของหัวหน้าคณะรักษาความสงบแห่งชาติตาม มาตรา44  ซึ่งนายปิยบุตร แสงกนกกุล ส.ส.บัญชีรายชื่อ และพรรคอนาคตใหม่กับคณะเป็นผู้เสนอ และ ญัตติ เรื่อง ขอให้สภาผู้แทนราษฎรตั้งคณะกมธ.วิสามัญพิจารณาศึกษาหลักเกณฑ์และวิธีการแก้ไขเพิ่มเติมรัฐธรรมนูญแห่งราชอาณาจักรไทย พ.ศ. 2560 นายสุทิน คลังแสง ประธานคณะกรรมการประสานงานพรรคร่วมฝ่ายค้าน (วิปฝ่ายค้าน) และนายปิยบุตร เป็นผู้เสนอ<br/><br/>ขณะเดียวกัน ยังมีเรื่องที่เสนอใหม่จำนวน 19 เรื่อง อาทิ ญัตติ เรื่อง ขอให้สภาผู้แทนราษฎรตั้งคณะกมธ.วิสามัญศึกษาปัญหาและแนวทางการแก้ไขรัฐธรรมนูญแห่งราชอาณาจักรไทย พ.ศ. 2560 นายเทพไท เสนพงศ์ ส.ส.นครศรีธรรมราช พรรคประชาธิปัตย์ เป็นผู้เสนอ ญัตติ เรื่อง ขอให้สภาผู้แทนราษฎรพิจารณาศึกษาแนวทางการแก้ไขเพิ่มเติมรัฐธรรมนูญแห่งราชอาณาจักรไทย พ.ศ. 2560 นายนิกร จำนง ส.ส.บัญชีรายชื่อ และนายณัฐวุฒิ ประเสริฐสุวรรณ ส.ส.สุพรรณบุรี พรรคชาติไทยพัฒนา เป็นผู้เสนอ และญัตติ เรื่อง ขอให้สภาผู้แทนราษฎรตั้งคณะกมธ.วิสามัญพิจารณาศึกษาเรื่อง หลักเกณฑ์และวิธีการแก้ไขเพิ่มเติมรัฐธรรมนูญ รวมกระบวนการรับฟังความคิดเห็นของประชาชน ที่เกี่ยวกับการแก้ไขเพิ่มเติมรัฐธรรมนูญแห่งราชอาณาจักรไทย พ.ศ. 2560 นายวิเชียร ชวลิต ส.ส.บัญชีรายชื่อ พรรคพลังประชารัฐ เป็นผู้เสนอ  เป็นต้น.<br/><br/><br/><br/> </p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/910296.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T09:04:00+00:00"/>
    <meta property="og:title" content="Марица избухна в Ямбол с 4 гола за 25 минути"/>
    <meta property="og:description" content="“Марица&quot; постигна убедителна победа с 4:0 при гостуването си на “Ямбол&quot; в мач от 14-ти кръг в Трета ..."/>
  </head>
  <body>
    <article>
      <h1>Марица избухна в Ямбол с 4 гола за 25 минути</h1>
      <address>
        <time datetime="2019-11-01T09:04:00+00:00">01 Nov 2019, 09:04</time>
      </address>
      <p>“Марица" постигна убедителна победа с 4:0 при гостуването си на “Ямбол" в мач от 14-ти кръг в Трета лига - Югоизточна група, който се игра на стадион "Тунджа".</p>
      <p>В 30-ата минута Димитър Мичков реализира с глава, но голът бе отменен поради засада.В 51-ата минута нов гол в полза на “Марица" беше отменен. Даниел Спасов се възползва от опасна ситуация и реализира, но бе отсъдена засада.</p>
      <p>В 65-ата минута Станимир Димитров завърши една от добрите комбинации и откри резултата, като отбелязва във втори пореден мач. В 70-ата минута <a href="https://www.plovdiv24.bg/sport/persons/2518.html">Георги Георгиев</a> удвои, а само 3 минути по-късно домакините си отбелязаха автогол. Защитник върна лошо топката към вратаря Стойко Йоргов, тя тупна пред него и между краката му премина зад него.</p>
      <p>В 88-ата минута Димитър Мичков оформи крайното 0:4 при заучено положение след изпълнение на корнер.</p>
      <p>“Марица" продължава да заема третата позиция в класирането с актив от 31 точки, само с точка повече е “Созопол", а на върха е “Загорец" с 37. Четвърти в таблицата е “Черноморец" с 29.</p>
      <p>В следващия кръг въпитаниците на <a href="https://www.plovdiv24.bg/sport/persons/14.html">Борислав Караматев</a> са домакини на лидера “Загорец" в супер дербито на кръга. Срещата е на 9 ноември - събота, от 14:30 часа, на стадион “Марица" в Пловдив.</p>
      <p><b>МАРИЦА</b>: 32. <a href="https://www.plovdiv24.bg/sport/persons/543.html">Илия Николов</a>, 4. Йордан Пейчинов (3. Денис Палков), 5. Димитър Аврамов, 24. Димитър Мичков, 7. Джунейт Узунов (2. Борислав Дончев), 86. <a href="https://www.plovdiv24.bg/sport/persons/18.html">Тодор Тимонов</a> - капитан, 8. Христо Янчев, 99. Милен Танчев, 18. Даниел Спасов, 11. Олджай Алиев (9. <a href="https://www.plovdiv24.bg/sport/persons/2518.html">Георги Георгиев</a>), 15. Станимир Димитров. <b>РЕЗЕРВИ</b>: 22. Горан Гръблев, 6. Иван Мицев, 10. Мартин Анастасов. <b>Треньор</b>: <a href="https://www.plovdiv24.bg/sport/persons/14.html">Борислав Караматев</a>.</p>
    </article>
  </body>
</html>
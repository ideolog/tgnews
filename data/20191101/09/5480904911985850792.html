<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ragbiste-anglie-a-jar-se-po-12-letech-znovu-utkaji-o-zlato-z-ms/1815885?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T09:44:00+00:00"/>
    <meta property="og:title" content="Ragbisté Anglie a JAR se po 12 letech znovu utkají o zlato z MS"/>
    <meta property="og:description" content="Jokohama - Mistrovství světa v ragby v Japonsku vyvrcholí po šesti týdnech sobotním finále mezi Anglií a Jihoafrickou republikou, které se v Jokohamě po 12 letech znovu utkají o zlato. V roce 2007 v Paříži zvedli Pohár Webba Ellise nad hlavu podruhé v historii &quot;Springboks&quot;, tentokrát jsou mírnými favority Angličané. Ti si finále MS zahrají počtvrté, uspěli jako dosud jediný tým ze severní polokoule pouze v roce 2003."/>
  </head>
  <body>
    <article>
      <h1>Ragbisté Anglie a JAR se po 12 letech znovu utkají o zlato z MS</h1>
      <address><time datetime="2019-11-01T09:44:00+00:00">01 Nov 2019, 09:44</time> by <a rel="author" href="http://www.ctk.cz/" target="_blank">ČTK</a></address>
      <p>Jokohama - Mistrovství světa v ragby v Japonsku vyvrcholí po šesti týdnech sobotním finále mezi Anglií a Jihoafrickou republikou, které se v Jokohamě po 12 letech znovu utkají o zlato. V roce 2007 v Paříži zvedli Pohár Webba Ellise nad hlavu podruhé v historii "Springboks", tentokrát jsou mírnými favority Angličané. Ti si finále MS zahrají počtvrté, uspěli jako dosud jediný tým ze severní polokoule pouze v roce 2003.</p>
      <p>Anglie v Japonsku s přehledem vyhrála všech pět zápasů, utkání základní skupiny s Francií se kvůli tajfunu nehrálo. Svěřenci australského trenéra Eddieho Jonese zazářili především v semifinále, v němž nedali šanci Novozélanďanům a po výhře 19:7 překazili All Blacks útok na třetí titul za sebou.</p>
      <p>"Připravovali jsme se čtyři roky a máme jasnou taktickou představu, jak chceme hrát. Chceme být nebojácní, poradit si se silovou hrou Jihoafričanů a prosadit náš styl," řekl Jones, jenž byl v roce 2007 poradcem týmu JAR při jeho finálovém triumfu nad Angličany. O čtyři roky dříve jako hlavní kouč na zlato těsně nedosáhl, když jeho Austrálie podlehla po prodloužení Anglii.</p>
      <p>Tu Jones převzal po neúspěchu na domácím šampionátu před čtyřmi lety a dovedl ji do čela světového žebříčku. Podobný kousek se podařil i jeho finálovému protějšku Rassiemu Erasmovi, který na začátku loňského roku nastoupil na lavičku rozklíženého jihoafrického celku a opustí ji s medailí. Po MS se vrátí na místo sportovního ředitele "Springboks".</p>
      <p>Do turnaje v Japonsku jeho svěřenci vstoupili prohrou s Novým Zélandem, poté si připsali pět výher. Naposledy díky 14 bodům kopáče Handreho Pollarda udolali Wales 19:16. Pokud uspějí i v duelu dvou odlišných stylů proti Anglii, stanou se prvním týmem, který si cestou ke zlatu připsal porážku. Obhájci bronzu Jihoafričané jsou ve finále potřetí, v letech 1995 a 2007 zvítězili.</p>
      <p>Oba trenéři vsadili na vítěznou semifinálovou sestavu, pouze do týmu Springboks" se po zranění vrátí křídlo Cheslin Kolbe, jenž je jedním z šesti hráčů nominovaných na cenu pro nejlepšího světového ragbistu letošního roku. Jones bude spoléhat na osvědčenou středovou řadu George Ford, Owen Farrell a Manu Tuilagi.</p>
      <p>Na MS se oba týmy utkají počtvrté, třikrát uspěli Jihoafričané a jednou Angličané. Ti těsně zvítězili i v dosud posledním vzájemném utkání v přípravě loni v prosinci. Z celkových 42 zápasů jich 25 vyhrála JAR, 15 Anglie a dva skončily remízou. Jediným pamětníkem vzájemného finále před 12 lety je Jihoafričan Frans Steyn, který začne na lavičce.</p>
      <p>Finále začne v 10:00 SEČ. Rozhodovat ho bude Francouz Jérome Garces, pro něhož to bude loučení s mezinárodní kariérou.</p>
    </article>
  </body>
</html>
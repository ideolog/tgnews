<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Kandidatut-za-raionen-kmet-na-GERB-Ivan-Stoyanov-Rabotya-Iztochen-da-stane-nai-dobriyat-za-zhiveene-na-Plovdiv-910306"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T09:28:00+00:00"/>
    <meta property="og:title" content="Кандидатът за районен кмет на ГЕРБ Иван Стоянов: Работя &quot;Източен&quot; да стане най-добрият за живеене на Пловдив"/>
    <meta property="og:description" content="&quot;Стотиците граждани, с които се срещнах последния месец, най-често искаха облагородяване на междубло..."/>
  </head>
  <body>
    <article>
      <h1>Кандидатът за районен кмет на ГЕРБ Иван Стоянов: Работя "Източен" да стане най-добрият за живеене на Пловдив</h1>
      <address>
        <time datetime="2019-11-01T09:28:00+00:00">01 Nov 2019, 09:28</time>
      </address>
      <p>"Стотиците граждани, с които се срещнах последния месец, най-често искаха облагородяване на междублоковите пространства с градинки, детски и спортни площадки, паркоместа,  фитнеси на открито и площадки за домашни любимци“, заяви кандидатът на ГЕРБ за кмет на район "Източен“ в Пловдив <a href="https://www.plovdiv24.bg/novini/persons/4508.html">Иван Стоянов</a>.</p>
      <p>Освен мерки за решаването на тези проблеми, той предлага и конкретни цели за всеки отделен квартал, тъй като различията между някои от тях са почти полюсни.</p>
      <p>Приятните и сега квартали "Каменица 2“ и "Чайка“, от които може пеша да се стигне за минути до центъра, се нуждаят от допълнителни инфраструктурни подобрения, за да станат още по-добри за живеене.  В "Гладно поле“ е задължително изграждането на нова детска градина и млечна кухня. Жителите на "Изгрев“ имат по-високи изисквания за осигуряването на ред и  сигурност, а основното предизвикателство в съседния квартал "Столипиново“ е трайното решаване на големия проблем за чистотата.</p>
      <p><a href="https://www.plovdiv24.bg/novini/persons/4508.html">Иван Стоянов</a> живее със семейството си от много години в района – в закупен преди повече от 15 години апартамент от 100 кв. м във високия блок на ул. "Генерал Радко Димитриев“ 17. Не крие адреса си, защото не иска да има тайни от гражданите. Няма намерение да се мести, амбициран е да превърне "Източен“ в най-добрия район.</p>
      <p>Като директор на най-голямото общинско предприятие "Чистота“ през последните близо 8 години <a href="https://www.plovdiv24.bg/novini/persons/4508.html">Иван Стоянов</a> изцяло модернизира техниката и технологиите за почистване. През зимата не се хвърля пясък по улиците, а от ранна пролет до късна есен те се мият редовно.</p>
      <p>"Чистотата остава №1 в приоритетите ми. С правомощията като районен кмет ще превърна в паркове досегашните нерегламентирани сметища, за чието почистване сега се влагат допълнителни средства от данъкоплатците. Навсякъде ще има денонощно видеонаблюдение и контрол“, каза <a href="https://www.plovdiv24.bg/novini/persons/4508.html">Иван Стоянов</a>. Той призова на балотажа на 3 ноември пловдивчани да гласуват с номер 43 в бюлетината.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/absurd-sprint-gir-johaug-unik-mulighet/71720411"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T09:25:49+00:00"/>
    <meta property="og:title" content="Absurd sprint gir Johaug unik mulighet"/>
    <meta property="og:description" content="Fristilssprinten i den nye svensk-norske touren gir langrennsstjernene en utfordring de aldri har møtt før. Likevel tviler Marit Bjørgen på Therese Johaug i den helt spesielle motbakkesprinten."/>
  </head>
  <body>
    <article>
      <h1>Absurd sprint gir Johaug unik mulighet</h1>
      <h2>Fristilssprinten i den nye svensk-norske touren gir langrennsstjernene en utfordring de aldri har møtt før. Likevel tviler Marit Bjørgen på Therese Johaug i den helt spesielle motbakkesprinten.</h2>
      <address><time datetime="2019-11-01T09:25:49+00:00">01 Nov 2019, 09:25</time> by <a rel="author">Øyvind Godø</a></address>
      <p>Under Ski Tour 2020, altså den norsk-svenske touren som går av stabelen i perioden 15. til 23. februar, møter verdens beste langrennsløpere en helt ny utfordring.</p>
      <p>Det skjer i fristilssprinten i Åre 18. februar. Der går verdenseliten inn i ei løype som skiller seg ut fra alt annet de har møtt i verdenscupsirkuset tidligere.</p>
      <p>
        <b>Sprinten i Åre foregår nemlig rundt den alpinbakken hvor VM i alpint ble arrangert forrige vinter. Åre-sprinten avsluttes med en helt ekstraordinær bakkespurt på rundt 300 meter i en uvanlig høy stigningsprosent opp alpinbakken.</b>
      </p>
      <p>Det betyr at vi kan få en helt annen resultatliste i sprint enn normalen.</p>
      <h3>Bjørgens spådom</h3>
      <p>Plutselig kan eksempelvis motbakkedronning Therese Johaug kjempe helt i toppen i en sprint.</p>
      <figure>
        <img src="https://dbstatic.no/71748809.jpg?imageId=71748809&amp;width=512&amp;height=308"/>
        <figcaption><b>SPENT:</b> Marit Bjørgen er spent på hvordan Åre-sprinten vil arte seg. Foto: Christian Roth Christensen / Dagbladet Vis mer</figcaption>
      </figure>
      <p>
        <b>- Muligheten er der, men det blir nok tøft for Therese å klare pallen også i den sprinten, sier Marit Bjørgen til Dagbladet.</b>
      </p>
      <p>- Sprinterne klarer veldig fint å håndtere melkesyre. Therese er en løper som også blir sur i lårene når hun først får melkesyre. Hennes styrke er at hun klarer å holde melkesyra unna lengre enn de andre på lengre distanser.</p>
      <p>
        <i>- Denne sprintløypa ville vel vært perfekt for deg i perioden 2003-2005?</i>
      </p>
      <p>- Ja, da jeg padla så mye, ja? Det stemmer nok det. Haha, sier tidenes mestvinnende vinterolympier og ler.</p>
      <h3>- Helt annen type sprint</h3>
      <p>I likhet med Bjørgen tror også den svenske langrennslegenden Anders Södergren at Stina Nilsson og co. vil bli for sterke for Johaug, selv i en bakkespurt opp alpinbakken i Åre.</p>
      <h4>Ski Tour 2020</h4>
      <ul>
        <li>De nye touren i langrennsverdenscupen går i perioden 15. til 23. februar.</li>
        <li>Den spesielle motbakkesprinten finner sted i Åre 18. februar.</li>
        <li>Åre, Östersund, Storlien-Meråker og Trondheim er stedene hvor touren arrangeres.</li>
      </ul>
      <p>
        <b>- Det blir en helt annen type sprint. Men jeg tror fortsatt at de beste sprinterne, som også har bra kapasitet, vil prege toppresultatene. Samtidig tror jeg at vi får se noen kapasitetsløpere som normalt ikke hevder seg sprint, vil kjempe i toppen i denne spesielle sprinten, forteller Södergren til Dagbladet.</b>
      </p>
      <p>- Men du har nok rett i at Therese vil hevde seg bedre i denne typen sprint enn i en vanlig sprint.</p>
      <h3>- Annerledes</h3>
      <p>Essensen for Johaug og andre kapasitetsløpere i sprinten vil være å komme seg gjennom innledende heat.</p>
      <p>For hvert heat de beste kapasitetsløperne avanserer fra, jo mer vil utholdenheten spille inn når de beste totalt skal spurte opp alpinbakken fire ganger.</p>
      <p>Sprintløypa blir så tøff at selv verdensmester på VM-femmila i Seefeld, Hans Christer Holund, har forhåpninger om å få til et sterkt resultat der.</p>
      <p>
        <b>Holund anses som en av langrennssportens aller seigeste utøvere, men den tøffe motbakken gir ham en unik mulighet til å gjennomføre tidenes beste sprintrenn.</b>
      </p>
      <p>- Det er en spennende sprint, som gjør at jeg har forhåpninger om å gjøre det en god del bedre enn en vanlig sprint. Det er noe helt annerledes, men det er fremdeles litt for kort for meg, forteller Holund.</p>
      <h3>Positiv Iversen og Krogh</h3>
      <p>Finn Hågen Krogh og Emil Iversen tror begge at denne spesielle sprinten kan passe dem bra, ettersom duoen er en kombinasjon av både eksplosiv og utholdende.</p>
      <p>
        <b>- Den sprinten kan passe meg. Det blir spennende med kniving hele veien. Når det er så bratt, vil farten gå veldig ned og høyt melkesyrenivå. Det er et artig konsept, som kan bli bra show om det blir folk rundt løypa, sier Krogh til Dagbladet.</b>
      </p>
      <p>Iversen, som er kjent for sine suverene fartsressurser i lett terreng, håper motbakken er lang nok.</p>
      <p>
        <b>- Jeg har ikke sett så mye på den sprinten ennå. Men jo tyngre en sprint er, jo bedre er det for meg. Hvis motbakkespurten er langt nok, er det bra for meg, for da blir utholdenheten viktigere, forteller Iversen til Dagbladet.</b>
      </p>
      <p>Åre, Östersund, Storlien-Meråker og Trondheim er stedene hvor touren arrangeres.</p>
      <p>- Sprinten i målområdet i Åre blir spektakulær. Det blir en veldig annerledes sprint. Det blir klatring og melkesyre, spår Sødergren.</p>
    </article>
  </body>
</html>
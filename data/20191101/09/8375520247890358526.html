<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/deputatka-vid-slugi-narodu-irina-vereshchuk-poyasnila-svoji-vzajemini-z-lyudinoyu-medvedchuka-636952.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T09:43:59+00:00"/>
    <meta property="og:title" content="Депутатка від «Слуги народу» Ірина Верещук пояснила свої взаємини з людиною Медведчука"/>
    <meta property="og:description" content="«Ми жартома називали його «нашим бюджетом розвитку», - розповіла Верещук, згадуючи Козака"/>
  </head>
  <body>
    <article>
      <h1>Депутатка від «Слуги народу» Ірина Верещук пояснила свої взаємини з людиною Медведчука</h1>
      <address>
        <time datetime="2019-11-01T09:43:59+00:00">01 Nov 2019, 09:43</time>
      </address>
      <h4>«Ми жартома називали його «нашим бюджетом розвитку», - розповіла Верещук, згадуючи Козака</h4>
      <p>Народна депутатка від «Слуги народу» Ірина Верещук пояснила свої взаємини із нардепом від «Опозиційної платформи - За життя» Тарасом Козаком - власником телеканалів 112, NewsOne та ZIK, якого пов’язують із Віктором Медведчуком.</p>
      <p>Про це Верещук розповіла в ефірі програми Bihus.Info «Рольові Ігри».</p>
      <p>Запитання про Козака ведучий обґрунтував тим, що багато років Верещук часто з’являється в ефірі телеканалів, які йому належать.</p>
      <p>Народна депутатка підтвердила, що знає Козака давно - ще відтоді, коли була мером міста Рава-Руська на Львівщині.</p>
      <p>«Він був депутатом Львівської обласної ради з 2010 року.  Він балотувався у нас по мажоритарному округу, а це зумовлює такий тісний контакт і знайомство з будь-яким міським, сільським, селищним головою», - повідомила Верещук.</p>
      <p>«Ми жартома називали його «нашим бюджетом розвитку». Він в районах Яворівського і Жовківського виборчого округу зробив більше, ніж два районні бюджети розвитку. Так склалося. Була повністю системна робота. Працювали команди людей, які день і ніч їздили по округу, описували проблеми, знайомилися з працівниками усіх сфер без винятку», - розповіла депутатка.</p>
      <p>Водночас Верещук сказала, що ставиться до Козака «нейтрально». Нині у Верховній Раді, за її словами, вони майже не спілкуються.</p>
      <p>«Як на диво, ми бачились лише два рази, і то тільки в коридорах. Привітались - і все. Він посміявся і сказав: «Ну окей, бачив тебе на NewsOne і на 112». Я кажу: «Ну дякую, і тепер нас пов’язують саме в такий спосіб». Посміялись - і не більше», - розповіла політик.</p>
      <figure>
        <iframe src="https://www.youtube.com/embed/KUScZ9QI8Hc" width="580" height="390" data-service="Youtube" scrolling="no"/>
      </figure>
      <p>Нагадаємо,  Верещук розповіла, що <a href="https://glavcom.ua/country/politics/deputatka-vid-sluga-narodu-vereshchuk-poyasnila-yak-otrimala-medal-vid-yanukovicha-636882.html">отримала медаль від Віктора Януковича у 2011 році, аби через це не покарали працівницю райдержадміністрації.</a></p>
      <related>
        <a href="https://glavcom.ua/country/politics/partiya-poroshenka-vimagaje-poyasniti-poziciyu-vereshchuk-yaka-zayavila-pro-pereglyad-vidnosin-z-nato-627600.html"/>
        <a href="https://glavcom.ua/news/jevropeyski-partneri-vidilili-ukrajini-800-mln-jevro-na-sudovu-reformu-vereshchuk-632907.html"/>
        <a href="https://glavcom.ua/news/nardep-z-frakciji-opoziciyniy-blok-kozak-dav-pokazannya-u-spravi-pro-finansuvannya-terorizmu-629891.html"/>
      </related>
    </article>
  </body>
</html>
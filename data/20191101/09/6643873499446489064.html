<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/nyheter/lokalt/i/70oqvw/helse-bergen-faar-15-millioner-kroner-i-bot-etter-at-43-aaring-doede"/>
    <meta property="og:site_name" content="Bergens Tidende"/>
    <meta property="article:published_time" content="2019-11-01T09:20:29+00:00"/>
    <meta property="og:title" content="Helse Bergen får 1,5 millioner kroner i bot etter at 43-åring døde"/>
    <meta property="og:description" content="Daniel Nicolai Guldberg døde da han ble liggende uten tilsyn på akuttmottaket."/>
  </head>
  <body>
    <article>
      <h1>Helse Bergen får 1,5 millioner kroner i bot etter at 43-åring døde</h1>
      <h2>Daniel Nicolai Guldberg døde da han ble liggende uten tilsyn på akuttmottaket.</h2>
      <address><time datetime="2019-11-01T09:20:29+00:00">01 Nov 2019, 09:20</time> by <a rel="author">Rune Christophersen</a></address>
      <p>Pasienten ankom pasientrommet på Haukeland universitetssjukehus klokken 18.45 den 15. oktober i fjor. Den første EKG-undersøkelsen på sykehuset viste at han kunne ha hatt hjerteinfarkt.</p>
      <p>Guldberg ble liggende alene på et rom. Klokken 19.03 dro han i alarmsnoren, men det var først i 20.15-tiden at noen oppsøkte rommet hans og fant ham livløs. Da sto ikke livet hans til å redde.</p>
      <h3>Lav bemanning</h3>
      <p>Ifølge sykehusets egne rutiner skulle Guldberg ha blitt sett til hver halvtime.</p>
      <p>Politiet startet etterforskning av saken, og nå har statsadvokat Eirik Stolt-Nielsen avgjort at Helse Bergen ilegges et forelegg på 1,5 millioner kroner, melder <a href="https://www.nrk.no/hordaland/helse-bergen-far-1_5-millioner-kroner-i-bot-etter-daniel-nicolai-guldbergs-dod-1.14764207">NRK.</a></p>
      <p>NRK har tidligere skrevet at sykepleierne over 100 ganger i løpet av 2018 varslet ledelsen om at akuttmottaket er for lavt bemannet. Guldbergs tidligere samboer sier til NRK at hun er fornøyd med statsadvokatens avgjørelse.</p>
      <p>
        <a href="https://www.bt.no/nyheter/lokalt/i/A2171x/sykehusledelsen-faar-kritikk-etter-doedsfall-i-akuttmottaket">Les også<br/>Sykehusledelsen får kritikk etter dødsfall i akuttmottaket</a>
      </p>
      <h3>Innstilt på å vedta</h3>
      <p>– Jeg synes det er bra at de som var ansvarlige for at dette skjedde får en reaksjon, i alle fall når det var så mange avviksmeldinger på bemanningen i forkant. Legene sa jo at dette var en varslet katastrofe, og det er tross alt et menneskeliv som har gått tapt, sier Merethe Nilsen.</p>
      <p>Sykehusdirektør Eivind Hansen sier at de har gjort tiltak for å øke bemanningen på akuttmottaket etter dødsfallet.</p>
      <p>– Vi beklager hendelsen sterkt overfor de pårørende, og gjør alt for at dette ikke skal skje igjen, sier Hansen. Han sier helseforetaket er innstilt på å vedta forelegget.</p>
      <p>Ifølge direktøren har sykehuset i ettertid økt bemanningen av leger og sykepleiere på akuttmottaket, og forbedret rutinene.</p>
      <h3>Ingen straff for enkeltpersoner</h3>
      <p>Statsadvokat Eirik Stolt-Nielsen sier Helse Bergen er ilagt foretaksstraff som følge av rutine- og systemsvikt på sykehuset.</p>
      <p>– Akuttmottaket har hatt utfordringer knyttet til bemanning, pasientflyt og rutiner. Det er ikke grunnlag for å holde enkeltpersoner strafferettslig ansvarlig, sier Stolt-NIelsen.</p>
      <p>Forelegget gjelder overtredelse av helsepersonelloven paragraf 67. Statsadvokaten mener Helse Bergen ikke organiserte virksomheten slik de skulle for å overholde sine lovpålagte plikter, og at det ikke ble gitt forsvarlig helsehjelp.</p>
      <p>«Det er dokumentert at det forelå flere henvendelser fra tillitsmannsapparatet og flere spørreundersøkelser og avviksmeldinger, som over lengre tid beskrev behov for høyere bemanning og bedre kontrollrutiner», heter det i en pressemelding fra politiet.</p>
      <figure>
        <img src="https://images.sacdn.no/v2/images/01495e86-9fa7-4966-8232-85178686cadc?fit=crop&amp;h=518&amp;w=768&amp;s=86ac397dd37841bc37ebb1a1fbd1d021e681cc39"/>
        <figcaption>DØDE: Djabrail (6) døde etter å ha blitt feilbehandlet.<cite>privat</cite></figcaption>
      </figure>
      <h3>Seksåring døde også</h3>
      <p>Det er ett år siden Helse Bergen fikk et forelegg på 1,5 millioner kroner etter et annet dødsfall. Da var det seks år gamle Djabrail Sulejmanov som <a href="https://www.bt.no/nyheter/lokalt/i/3jbvQA/helse-bergen-faar-bot-paa-15-millioner">døde av feilbehandling.</a></p>
      <p>Også den gangen ble det konkludert med at organiseringen og rutinene på sykehuset var for dårlige.</p>
      <p>– Vi har sett hen til den saken ved fastsettelsen av forelegget, i tillegg til at vi har sett på andre saker der beløpet er lavere. Vi har tatt hensyn til at det er viktig å markere sakens alvor, i tillegg til at det dreier seg om et foretak med store budsjetter, sier Stolt-Nielsen.</p>
      <related>
        <h4>Les også</h4>
        <a href="https://www.bt.no/nyheter/lokalt/i/ddKOmz/sykehuset-oeker-bemanningen-etter-doedsfall-i-akuttmottaket"/>
        <a href="https://www.bt.no/nyheter/lokalt/i/7lvpp3/mann-funnet-doed-i-akuttmottaket-paa-haukeland"/>
      </related>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/OpXrPl/jeg-er-sjokkert-over-oedeleggelsene-paa-floeyen"/>
        <a href="https://www.bt.no/kultur/i/WbX6MG/slik-gikk-det-da-dennis-reksten-moette-kong-harald"/>
        <a href="https://www.bt.no/nyheter/lokalt/i/y3JO6g/meteorologen-har-flere-gode-nyheter"/>
        <a href="https://www.bt.no/nyheter/okonomi/i/b567lA/stordalen-om-ving-kjoep-lever-godt-med-aa-bli-kalt-hyklersk"/>
        <a href="https://www.bt.no/nyheter/lokalt/i/70oqvw/helse-bergen-faar-15-millioner-kroner-i-bot-etter-at-43-aaring-doede"/>
        <a href="https://www.bt.no/nyheter/direkte/i/BR649v/nyheter-direkte"/>
      </related>
      <ol>
        <li>
          <a href="https://www.bt.no/tag/Haukeland">Haukeland</a>
        </li>
        <li>
          <a href="https://www.bt.no/tag/Sykehus">Sykehus</a>
        </li>
        <li>
          <a href="https://www.bt.no/tag/Stolt-Nielsen">Stolt-Nielsen</a>
        </li>
      </ol>
    </article>
  </body>
</html>
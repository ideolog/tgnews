<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/01/szigoritottak-a-menekult-torvenyt-a-gorogok"/>
    <meta property="og:site_name" content="infostart"/>
    <meta property="article:published_time" content="2019-11-01T09:38:00+00:00"/>
    <meta property="og:title" content="Szigorították a menekült-törvényt a görögök"/>
    <meta property="og:description" content="Az emberi jogi szervezetek tiltakoztak, de ez a képviselőket nem hatotta meg."/>
  </head>
  <body>
    <article>
      <h1>Szigorították a menekült-törvényt a görögök</h1>
      <address><time datetime="2019-11-01T09:38:00+00:00">01 Nov 2019, 09:38</time> by <a rel="author">Infostart / MTI</a></address>
      <h3>Az emberi jogi szervezetek tiltakoztak, de ez a képviselőket nem hatotta meg.</h3>
      <p>Elfogadta a görög parlament péntek hajnalban a menedékkérőkre vonatkozó szigorúbb törvényt, amelynek tervezete ellen több emberi jogi szervezet is tiltakozott.</p>
      <p>A parlament egy csütörtök reggeltől péntek hajnalig tartó maratoni vita végén szavazott a tervezetről, és fogadta el azt. A dpa hírügynökség a szavazati arányról nem tett említést.</p>
      <p>Kiriákosz Micotákisz görög miniszterelnök júliusban hatalomra került konzervatív kormánya szerint a tervezet célja a menekültügyi kérelmek elbírálásának, valamint az elutasított kérelmezők kitoloncolásának egyszerűsítése, ugyanis az ország hatóságai a jelenlegi rossz hatásfokú intézkedési keretben nem tudnak megbirkózni a migrációs helyzettel. A szavazás előtti felszólalásában Micotákisz azt mondta: az új rendszer védelmet nyújt majd a menekülteknek, "de nem hagyja nyitva a kaput mindenki előtt". "Nem maradhatnak az országban azok, akik nem szorulnak menedékre" - szögezte le.</p>
      <p>Jelenleg mintegy 35 ezer ember él a görögországi fogadótáborokban, ami a hatszorosa annak, ahány embert e táborok el tudnak látni.</p>
      <p>A törvénynek már a tervezetét bírálta a Human Rights Watch (HRW) emberi jogi szervezet és az ENSZ Menekültügyi Főbiztossága (UNHCR). A HRW szerint a törvény korlátozza a Szíriából, Irakból és Afganisztánból érkezők menedékkérelemre vonatkozó jogait, munkavállalási esélyét, és kiszolgáltatottabbá teszi a különösen veszélyeztetett menedékkérőket, köztük a kísérő nélküli gyerekeket.</p>
      <p>Dunja Mijatovic, az Európa Tanács emberi jogi biztosa csütörtökön Athénban, görögországi látogatása végén kijelentette: Görögországnak sürgősen javítania kell az égei-tengeri szigeteken tartózkodó menedékkérők helyzetén. Miután a migránsok helyzete drasztikusan romlott a görög szigeteken az elmúlt 12 hónapban, ezt azonnal orvosolni kell - szögezte le a biztos, aki befogadó létesítményeket látogatott meg Leszboszon, Számoszon és Korinthoszon.</p>
      <p>Mijatovic kiemelte, hogy az EU pénzügyi támogatása nagyon fontos a helyzet megoldása érdekében, viszont görög hatóságoknak le kell küzdeniük az összes olyan bürokratikus akadályt, amely akadályozza az alapok hatékony felhasználását. Ugyanakkor - tette hozzá - az európai országoknak nagyobb felelősséget kell vállalniuk a menedékkérők áthelyezésével kapcsolatban, hogy Görögország lélegzetvételhez tudjon jutni, és legyen lehetősége javítani a szigeteken uralkodó körülményeken.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/739512"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T09:38:00+00:00"/>
    <meta property="og:title" content="&quot;โออาร์&quot;มั่นใจเข้าตลาดหุ้นหวือหวาแน่!"/>
    <meta property="og:description" content=" “โออาร์” มั่นใจเดินหน้าเข้าตลาดหุ้นสร้างความหวือหวาได้แน่ พร้อมเฟ้นหากม.รองรับให้ชุมชนถือหุ้น ยันไม่พับแผนสร้างโรงแรมในปั๊ม เร่งควงเอสเอ็มอีขยายตลาดอาเซียน กวาดลูกค้า 600 ล้านคน"/>
  </head>
  <body>
    <article>
      <h1>"โออาร์"มั่นใจเข้าตลาดหุ้นหวือหวาแน่!</h1>
      <address>
        <time datetime="2019-11-01T09:38:00+00:00">01 Nov 2019, 09:38</time>
      </address>
      <p>
        <b> “โออาร์” มั่นใจเดินหน้าเข้าตลาดหุ้นสร้างความหวือหวาได้แน่ พร้อมเฟ้นหากม.รองรับให้ชุมชนถือหุ้น ยันไม่พับแผนสร้างโรงแรมในปั๊ม เร่งควงเอสเอ็มอีขยายตลาดอาเซียน กวาดลูกค้า 600 ล้านคน</b>
      </p>
      <p>น.ส.จิราพร ขาวสวัสดิ์ ประธานเจ้าหน้าที่บริหาร และกรรมการผู้จัดการใหญ่บมจ.ปตท.น้ำมันและการค้าปลีก หรือโออาร์ เปิดเผยว่า บมจ.โออาร์ ยืนยันระดมทุนในตลาดหลักทรัพย์แห่งประเทศไทย (ตลท.) ผ่านการเสนอขายหุ้นให้กับประชาชนทั่วไปครั้งแรก หรือไอพีโออย่างแน่นอน โดยขณะนี้อยู่ระหว่างจัดทำรายละเอียดแบบแสดงรายการ (ไฟลิ่ง) เพื่อยื่นต่อสำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) จึงยังไม่สามารถระบุเวลาที่ชัดเจนได้ เชื่อว่าจะช่วยสร้างความหวือหวา คึกคักให้กับตลาดหุ้นไทย เนื่องจากมีขนาดธุรกิจที่ค่อนข้างใหญ่<br/><br/>“ ตอนนี้เรามีเป้าหมายชัดเจนที่จะนำโออาร์  ที่เป็นเรือธง (แฟลกชิป) ของบมจ.ปตท. เข้าตลาดหลักทรัพย์ฯ  ส่วนแผนการกระจายหุ้นไอพีโอให้กับชุมชน ตามนโยบายนายสมคิด จาตุศรีพิทักษ์ รองนายกรัฐมนตรีนั้น ขณะนี้อยู่ระหว่างการพิจารณาในรายละเอียด ความเป็นไปได้ และข้อกฎหมายที่เกี่ยวข้องด้วย จึงยังไม่ชัดเจนในขณะนี้  โออาร์มีวิสัยทัศน์ในการเป็นแบรนด์ไทยชั้นนำระดับโลก ที่จะดำเนินธุรกิจควบคู่กับการสร้างประโยชน์ให้ชุมชน สร่งความเข้มแข็งให้เศรษฐกิจฐานราก โดยจะนำผู้ประกอบการเอสเอ็มอีที่เป็นคู่ธุรกิจของเรา ไปขยายในตลาดต่างประเทศกับโออาร์ด้วย ส่วนแผนการสร้างโรงแรมในปั๊มน้ำมันนั้น ขณะนี้ก็อยู่ในกระบวนการพิจารณา สร้างมูลค่าเพิ่มให้กับที่ดินที่เรามีอยู่”   <br/><br/>สำหรับการดำเนินธุรกิจของโออาร์นั้น ขณะนี้อยู่ระหว่างการจัดทำแผน 5 ปี (ปี 63-67) คาดว่า จะเสนอต่อที่ประชุมคณะกรรมการบริษัทได้ในปีนี้ เพื่อนำไปใช้ตั้งแต่ในปีหน้า  เช่น แผนการลงทุนขยายสาขาทั้งในและต่างประเทศ จากปัจจุบันมีสถานีบริการน้ำมันทั่วประเทศ 1,850 แห่ง ต่างประเทศ เช่น ลาว ฟิลิปปินส์ เมียนมา กัมพูชา รวม 280 แห่ง โดยกลยุทธ์หลักการดำเนินธุรกิจของโออาร์ จะเพิ่มประสิทธิภาพทางธุรกิจ เติบโตก้าวกระโดด มีเป้าหมายสร้างความเข้มแข็งให้กับธุรกิจน้ำมัน และขยายธุรกิจนอนออยล์และต่างประเทศ ซึ่งในอนาคตสัดส่วนกำไรก่อนดอกเบี้ยจ่าย ภาษี ค่าเสื่อม และค่าตัดจำหน่าย ( อิบิด้า) ของ 2 ธุรกิจนี้ จะเพิ่มมากขึ้นจากปัจจุบันที่อยู่ระดับ 30% และธุรกิจน้ำมันอยู่ที่ 70% จะเน้นการตั้งบริษัทย่อย หรือร่วมทุนกับพันธมิตรในบริษัทต่างๆ ทั้งพันธมิตรในประเทศ และต่างประเทศ นำจุดแข็งของแต่ละพันธมิตรมาใช้ร่วมกัน เพื่อสร้างความแข็งแกร่ง<br/><br/>นายอรรถพล ฤกษ์พิบูลย์ ประธานกรรมการโออาร์ กล่าวว่า เป้าต่อไปของโออาร์ คือ การนำแบรนด์คนไทยไปให้ต่างประเทศรู้จัก ไม่ใช่เฉพาะโลโก้ของแบรนด์โออาร์ แต่หมายถึงแบรนด์คู่ค้าที่ไปกับโออาร์ในปั๊มด้วย คือสิ่งที่มุ่งมั่นจะไป ขณะนี้โออาร์ทำให้คนไทย 60 ล้านคนรู้จักแล้ว เป้าหมายต่อไปต้องทำให้ 600 ล้านคนในอาเซียนรู้จักโออาร์</p>
      <figure>
        <img src="https://www.dailynews.co.th/admin/upload/20191101/news_fPNdjwKZDN165109_533.jpg?v=20191101205?v=5381"/>
      </figure>
      <p>“ปีที่ผ่านมาโออาร์มียอดขายกว่า 500,000 ล้านบาท และมีกำไรประมาณ 7,900 ล้านบาท แม้จะคิดเป็นร้อยละของกำไรต่อยอดขายไม่มากนัก แต่เมื่อเทียบกับธุรกิจโรงกลั่นน้ำมันที่อยู่ในธุรกิจใกล้เคียงกันก็นับว่าอยู่ในระดับที่ดี ส่วนตัวเลขคาดการณ์ในอนาคตนั้น ขณะนี้ยังไม่สามารถเปิดเผยได้เนื่องจากอยู่ในช่วงที่กำลังจัดทำไฟลิ่ง เพื่อเสนอขายหุ้นไอพีโอ"<br/><br/> <br/> </p>
    </article>
  </body>
</html>
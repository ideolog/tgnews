<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543830.html/31-%D8%B7%D8%B1%D8%AD-%D9%81%D9%86%D8%A7%D9%88%D8%B1%D8%A7%D9%86%D9%87-%D9%85%D9%84%DB%8C-%D8%A8%D8%A7-%D9%87%D8%AF%D9%81-%D8%AE%D9%88%D8%AF%DA%A9%D9%81%D8%A7%DB%8C%DB%8C-%D8%AF%D8%B1-%D9%81%D9%86%D8%A7%D9%88%D8%B1%DB%8C-%D8%AA%D8%A7-3-%D8%B3%D8%A7%D9%84-%D8%A2%DB%8C%D9%86%D8%AF%D9%87-%D8%AA%DA%A9%D9%85%DB%8C%D9%84-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T09:20:00+00:00"/>
    <meta property="og:title" content="31 طرح فناورانه ملی با هدف خودکفایی در فناوری تا 3 سال آینده تکمیل می‌شوند"/>
    <meta property="og:description" content="معاون جهاد دانشگاهی با اشاره به تسهیل در اجرای 31 طرح فناورانه ملی پس از دریافت قسط اول از صندوق توسعه ملی، گفت: در صورت دریافت به‌موقع اقساط، تمامی پروژه‌هایی که با هدف خودکفایی فناوری تعریف شده‌اند تا 3 سال آینده تمام می‌شوند."/>
  </head>
  <body>
    <article>
      <h1>31 طرح فناورانه ملی با هدف خودکفایی در فناوری تا 3 سال آینده تکمیل می‌شوند</h1>
      <h2>معاون جهاد دانشگاهی؛</h2>
      <address>
        <time datetime="2019-11-01T09:20:00+00:00">01 Nov 2019, 09:20</time>
      </address>
      <p>معاون جهاد دانشگاهی با اشاره به تسهیل در اجرای 31 طرح فناورانه ملی پس از دریافت قسط اول از صندوق توسعه ملی، گفت: در صورت دریافت به‌موقع اقساط، تمامی پروژه‌هایی که با هدف خودکفایی فناوری تعریف شده‌اند تا 3 سال آینده تمام می‌شوند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدرضا پورعابدی معاون پژوهش و فناوری جهاد دانشگاهی درباره تسهیل اجرای ۳۱ طرح فناورانه ملی پس از مرحله اول تامین اعتبار صندوق توسعه ملی، اظهارداشت: همه این ۳۱ طرح فناورانه پروژه‌های صفر نیستند و پروژه‌هایی هستند که از قبل در جهاد دانشگاهی روی آنها کار شده است و از منابع داخلی برای آنها هزینه می‌کردیم.</p>
      <p>وی ادامه داد: اغلب آنها در بخش آزمایشی و تیراژ کم انجام شده بودند و بخش تجاری‌سازی پروژه‌ها باقی مانده بود.</p>
      <p>
        <b>* اقساط ۳۱</b>
        <b> طرح فناورانه ملی براساس پیشرفت پروژه‌ها پرداخت می‌شود</b>
      </p>
      <p>پورعابدی افزود: رسیدن به مرحله تجاری‌سازی نیازمند توسعه دانش است؛ برای مثال در پروژه نمک‌زدایی ۲۵ بشکه ای با موفقیت عمل کرده‌ایم و برای رسیدن به مقیاس عملکرد بیست و پنج هزار بشکه نیازمند کسب دانش بیشتری هستیم.</p>
      <p>معاون پژوهش و فناوری جهاد دانشگاهی خاطر نشان کرد: قسط اول اعتبار ۳۱ طرح فناورانه جهاد دانشگاهی که پرداخت شده است، بر اساس پیشرفت ۳۱ پروژه تخصیص پیدا می‌کند و به پروژه ها تزریق می‌شود تا با سرعت بیشتری مسیر خود را طی کنند.</p>
      <figure>
        <img src="https://media.farsnews.com/Uploaded/Files/Images/1398/06/17/13980617000946_Test_PhotoL.jpg"/>
      </figure>
      <p>وی ادامه داد: برخی از پروژه ها یک ساله و برخی ۲ ساله هستند و یک یا دو پروژه هم دو سال و نیمه و سه ساله هستند. اما به طور کلی، مدت اغلب پروژه‌ها حداکثر از یک سال تا سه سال تعریف شده است. پس از تاخیر سعی کردیم هر چقدر در توانمان بود از منابع داخلی هزینه کنیم، به شرطی که اقساط بعدی را هم به موقع بگیریم. در نهایت پروژه‌ها تا سه سال آینده باید تمام شوند. </p>
      <p>پورعابدی افزود: پیش بینی‌ این بود که در خرداد ماه بتوانیم قسمت اول را دریافت کنیم که با توجه به مشکلات مالی کشور و مراحل تامین اعتبار صندوق توسعه ملی، در نهایت دریافت بودجه در شهریورماه محقق شد.</p>
      <p>
        <b>*طرح ها دارای بخش های ریالی و ارزی هستند و پرداخت هم ارزی و ریالی است</b>
      </p>
      <p>معاون پژوهش و فناوری جهاد دانشگاهی اضافه کرد: طرح ها دارای بخش های ریالی و ارزی هستند و پرداخت اعتبار هم به صورت ارزی و ریالی است، میزان اقساط هم به پیشرفت پروژه ها بستگی دارد و برای مثال هنوز نمی دانیم چهار قسط ۲۵ درصدی یا اقساط ۱۰ یا ۲۰ درصدی پرداخت خواهند کرد.</p>
      <p><b>*۳۰</b><b> میلیون یورو اعتبار برای</b> <b>۳۱</b><b> طرح فناورانه ملی</b></p>
      <p>به گزارش فارس، سال گذشته در دیدار مدیران جهاد دانشگاهی با مقام معظم رهبری، واگذاری مأموریت‌های جدید فناورانه در قالب ۳۱ طرح به جهاد دانشگاهی سپرده شد و قرار شد اعتبار این طرح‌ها از صندوق توسعه ملی پرداخت شود.کل این اعتبار ۳۰ میلیون یورو برای دو سال بود که معادل تقریبا 15 میلیون یورو برای هر سال است.</p>
      <p>انتهای پیام/</p>
    </article>
  </body>
</html>
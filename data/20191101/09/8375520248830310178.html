<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/hto-ne-spravlyajetsya-golova-mitnici-nefodov-vidpoviv-bogdanu-636947.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T09:33:49+00:00"/>
    <meta property="og:title" content="Хто не справляється? Голова митниці Нефьодов відповів Богдану"/>
    <meta property="og:description" content="За останні чотири місяці доходи від митних зборів зросли порівняно з аналогічним періодом 2018 року більше ніж на $100 млн - голова митниці"/>
  </head>
  <body>
    <article>
      <h1>Хто не справляється? Голова митниці Нефьодов відповів Богдану</h1>
      <address>
        <time datetime="2019-11-01T09:33:49+00:00">01 Nov 2019, 09:33</time>
      </address>
      <h4>За останні чотири місяці доходи від митних зборів зросли порівняно з аналогічним періодом 2018 року більше ніж на $100 млн - голова митниці</h4>
      <p>Голова Державної митної служби України Максим Нефьодов прокоментував слова голови Офісу президента Андрія Богдана про те, що «доходи від митних зборів впали, оскільки «стара система» саботує роботу митниці».</p>
      <p>Нефьодов <a href="https://www.facebook.com/max.nefyodov/posts/2544187252296035">на своїй сторінці</a> у Facebook опублікував графік зростання надходжень, на якому видно, що за останні чотири місяці доходи від митних зборів зросли порівняно з аналогічним періодом 2018 року більше ніж на $100 млн.</p>
      <p>«Ось динаміка митних платежів за той час, поки наша команда створює Нову митницю. При цьому вартість оподатковуваного імпорту за цей час знизилася на 0,8% (газ і нафта падають у ціні на світових ринках). То хто запускає міф, що «у Нефьодова не дуже виходить?» – написав він.</p>
      <p>Пізніше голова Держмитної служби відредагував пост, видаливши останнє речення.<br/>Нефьодов зазначив, що його завдання «просте, як двері – будувати митницю, яка працює по закону, а не по телефонному праву».</p>
      <p>«Зараз іде гойдалка – ми або робимо системну реформу митниці і звільняємо старі кадри (перші 500 вже готуються на вихід) або«не розхитуємо човна і використовуємо ті ж методи, що й раніше». Під цю гойдалку запускаються купи міфів. Просто думайте, кому це вигідно», – додав керівник митниці.</p>
      <p>Як повідомлялося, 31 жовтня керівник Офісу президента Андрій Богдан заявив, що через саботаж старої системи доходи митниці суттєво впали після того, як було створено Держмитну службу, а Нефьодов її очолив.</p>
      <p>«Я в нього (Нефьодова. – ред.) дуже сильно вірю, і це моє особисте і надія, до якої я доклав максимум зусиль, щоб дати можливість йому працювати, щоб він реалізував ці свої ідеї. На жаль, <a href="https://glavcom.ua/news/u-zelenskogo-viznali-noviy-kerivnik-mitnici-ne-spravlyajetsya-tomu-yomu-na-dopomogu-poklikali-horoshkovskogo-636797.html">у нього зараз не дуже вдається. Або, скажімо так, дуже не вдається</a>», – сказав Богдан.</p>
      <p>Він також заявив, що ексвіцепрем'єрміністр Валерій Хорошковський дає консультації українській владі, зокрема щодо питань митниці.</p>
      <p>Напередодні депутатка від «Слуги народу» Ольга Василевська-Смаглюк, посилаючись на слова Нефьодова, заявила, що очільник Митної служби <a href="https://glavcom.ua/news/noviy-kerivnik-mitnici-nefodov-viznav-shcho-bere-konsultaciji-u-horoshkovskogo-636513.html">двічі бачився з Валерієм Хорошковським</a> у владних будівлях і радився з ним з питань менеджменту на митниці.</p>
      <p>Після цього глава Державної митної служби Максим Нефьодов <a href="https://glavcom.ua/news/nefodrov-horoshkovskiy-tochno-ne-vplivaje-na-moji-rishennya--636558.html">спростував вплив олігарха Валерія Хорошковського на прийняття рішень</a> в установі.</p>
      <p>Нагадаємо, що Хорошковський був головою Державної митної служби України у 2007-2009 роках.</p>
      <p>18 грудня 2018 року Кабінет Міністрів України ухвалив постанову про реорганізацію Державної фіскальної служби (ДФС). Вона передбачає поділ ДФС на Державну податкову службу, до складу якої будуть входити підрозділи податкової міліції, і Державну митну службу як окремі центральні органи виконавчої влади.</p>
      <p>Конкурс на посаду голови Державної митної служби виграв заступник міністра економічного розвитку і торгівлі України Нефьодов. 5 липня 2019 року Кабмін призначив Нефьодова на цей пост, 15 липня він розпочав виконання обов'язків.</p>
      <related>
        <a href="https://glavcom.ua/news/nefodrov-horoshkovskiy-tochno-ne-vplivaje-na-moji-rishennya--636558.html"/>
        <a href="https://glavcom.ua/news/noviy-kerivnik-mitnici-nefodov-viznav-shcho-bere-konsultaciji-u-horoshkovskogo-636513.html"/>
        <a href="https://glavcom.ua/news/goncharuk-dav-misyac-na-usunennya-kontrabandi-na-mitnici-foto-635194.html"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/1/7230711/"/>
    <meta property="og:site_name" content="Українська правда"/>
    <meta property="article:published_time" content="2019-11-01T09:22:10+00:00"/>
    <meta property="og:title" content="Розглядаємо декілька концепцій подвійного громадянства – Пристайко"/>
    <meta property="og:description" content="Голова МЗС: “Концепції іноді складні, іноді цікаві, наприклад, вихід на подвійне громадянство у двосторонніх відносинах із країною... Можливе більш широке залучення українців за кордоном. Наприклад, документ, який ми зараз видаємо, документ закордонного українця, також буде братись до уваги”."/>
  </head>
  <body>
    <article>
      <h1>Розглядаємо декілька концепцій подвійного громадянства – Пристайко</h1>
      <address>
        <time datetime="2019-11-01T09:22:10+00:00">01 Nov 2019, 09:22</time>
      </address>
      <p>Українська влада розглядає декілька концепцій запровадження подвійного громадянства в Україні.</p>
      <p><b>Джерело:</b> міністр закордонних справ Вадим Пристайко в інтерв’ю <a href="https://tsn.ua/ukrayina/pristayko-rozpoviv-pro-perspektivi-zaprovadzhennya-podviynogo-gromadyanstva-1435998.html">ТСН.ua</a></p>
      <p><b>Пряма мова:</b> "Я би сказав, що зараз відбувається напрацювання концепції. Запропоновано декілька концепцій.</p>
      <p>Концепції іноді складні, іноді цікаві. Наприклад, вихід на подвійне громадянство у двосторонніх відносинах із країною. Тобто, це буде визнаватись тими країнами, які готові до цього один на один із нами, на двосторонній основі.</p>
      <p>Можливе більш широке залучення українців за кордоном. Наприклад, документ, який ми зараз видаємо, документ закордонного українця, також буде братись до уваги.</p>
      <p>Є певна низка концепцій, які ми зараз опрацьовуємо. Не забудьте, що до цього процесу залучені дуже багато українських органів: і міграційна служба, і СБУ, і прикордонники, і МЗС".</p>
      <p><b>Деталі: </b>За словами Пристайка<b>, </b>є дуже багато інституцій, які мають висловитись про цю ідею – і нині "відбуваються дискусії між ними".</p>
      <p>"Я думаю, далі ми будемо залучати більше і більше депутатський корпус, щоб вони стали частиною процесу, тобто передати вже наші напрацювання далі до депутатів", – сказав міністр.</p>
      <p><b>Передісторія</b>:</p>
      <ul>
        <li>У липні президент України Володимир <a href="https://www.pravda.com.ua/news/2019/07/18/7221217/">Зеленський доручив МЗС</a> розробити механізм надання українського громадянства як другого для етнічних українців із дружніх країн. Також він доручив розробити механізм спрощеного надання українського громадянства людям, які потерпають від порушення прав і свобод у своїх країнах.</li>
        <li>У жовтні віцепрем'єр із питань європейської та євроатлантичної інтеграції Дмитро Кулеба заявив, що в Україні потрібно запровадити подвійне громадянство для <a href="https://www.eurointegration.com.ua/news/2019/10/26/7102317/">українців із діаспори.</a></li>
        <li>Зараз подвійне громадянство в Україні заборонено, проте деякі громадяни мають паспорти інших країн – зокрема, Росії, Угорщини, Ізраїлю та інших країн.  </li>
      </ul>
      <related>
        <a href="https://www.eurointegration.com.ua/news/2019/10/17/7101987/"/>
        <a href="https://www.pravda.com.ua/news/2019/10/17/7229261/"/>
        <a href="https://www.pravda.com.ua/news/2019/10/9/7228558/"/>
      </related>
    </article>
  </body>
</html>
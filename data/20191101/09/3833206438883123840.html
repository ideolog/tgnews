<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Simeon-II-Byah-car-v-izgnanie-tryabvashe-da-stana-premier-za-da-pomogna-na-Rodinata-910303"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T09:39:00+00:00"/>
    <meta property="og:title" content="Симеон II: Бях цар в изгнание, трябваше да стана премиер, за да помогна на Родината"/>
    <meta property="og:description" content="Всяка страна има своите политически предразсъдъци и аз не бях съден само за грешките си, но получава..."/>
  </head>
  <body>
    <article>
      <h1>Симеон II: Бях цар в изгнание, трябваше да стана премиер, за да помогна на Родината</h1>
      <address>
        <time datetime="2019-11-01T09:39:00+00:00">01 Nov 2019, 09:39</time>
      </address>
      <p>Всяка страна има своите политически предразсъдъци и аз не бях съден само за грешките си, но получавах и лични нападки. Иновациите не се приемат лесно в живота и вземането на решения понякога е трудно. Хората обикновено имат високи очаквания, но нещата не винаги се случват толкова безболезнено и лесно.</p>
      <p>Запитан за най-трудната ситуация, пред която е бил изправен като премиер на България, Сакскобургготски казва, че въпреки трудностите, вижда чашата наполовина пълна, а не наполовина празна.</p>
      <p>"Ето, например по въпроса за Европейския съюз и колко важно беше да станем член. Имаше хора, които вярваха в това и ни помогнаха много", посочва той.</p>
      <p>“В политиката всичко може да се случи, но особени страхове не съм имал. За живота си никога не съм се страхувал. По-скоро от някое яйце или някой домат, това се случва на политиците. Но за щастие никога не ми се е налагало да се сблъсквам с такова неодобрение", продължава той.</p>
      <p>На въпрос дали е срещнал съпротива от семейството си, когато е решил да се кандидатира за министър-председател, Сакскобургготски споделя, че е имало много хора, които са го съветвали да помисли.</p>
      <p>"Ако бях цар на власт, нещата щяха да бъдат различни. Но като цар в изгнание, ако можех да помогна по някакъв начин, ставайки премиер в страната ми, ми се стори много логично и нормално. Въпреки това имах подкрепата на кралските семейства, които разбира се смятаха, че това, което правя, е необичайно. Подобен на моя случай, досега има само два такива, е случаят с Нородом Сианук, крал и премиер на Камбоджа", казва Сакскобургготски пред HELLO!, цитирани от БГНЕС.</p>
      <p>Той казва, че колкото повече години минават от 2000 г., когато окончателно се завърна в България, толкова повече се чувства у дома.</p>
      <p>"Чувствам, че се завърнах към корените си. Това, че бях в изгнание не ми оставя горчилка, все пак научих толкова много. Ако бях останал в София като цар, нямаше да науча и половината от това, което научих като изгнаник. Нямаше да имам такъв отворен хоризонт, за да възприемам много повече проблемите", споделя той.</p>
    </article>
  </body>
</html>
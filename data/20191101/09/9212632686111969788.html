<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/512829/terpaksa-mendarat-atas-bumbung"/>
    <meta property="og:site_name" content="HM Online"/>
    <meta property="article:published_time" content="2019-11-01T09:53:52+00:00"/>
    <meta property="og:title" content="Terpaksa mendarat atas bumbung"/>
    <meta property="og:description" content="PENDUDUK di Kampung Talungan, Telipok, tidak menyangka bunyi dentuman kuat di bumbung rumahnya disebabkan jurupandu paragliding dan penumpangnya yang terpaksa mendarat kecemasan, semalam."/>
  </head>
  <body>
    <article>
      <h1>Terpaksa mendarat atas bumbung</h1>
      <address><time datetime="2019-11-01T09:53:52+00:00">01 Nov 2019, 09:53</time> by <a rel="author">Recqueal Raimi</a></address>
      <p>PENDUDUK di Kampung Talungan, Telipok, tidak menyangka bunyi dentuman kuat di bumbung rumahnya disebabkan jurupandu paragliding dan penumpangnya yang terpaksa mendarat kecemasan, semalam.</p>
      <p>Dalam kejadian kira-kira 3 petang itu, pemilik rumah, Elpyrah Pooson, 27, berkata, ketika kejadian dia berada di halaman rumahnya.</p>
      <p>Katanya, pada mulanya dia menyangka bunyi itu mungkin disebabkan bola yang melantun dari padang sekolah rendah berhampiran.</p>
      <p>“Saya terkejut apabila jiran menjerit memberitahu ada dua orang di atas bumbung rumah saya.</p>
      <p>“Saya melihat dua individu iaitu seorang lelaki tempatan (jurupandu paragliding) dan seorang wanita warganegara China (penumpang) sedang berdiri di atas bumbung rumah saya,” katanya ketika dihubungi, hari ini.</p>
      <p>Menurut Elpyrah, keluarganya dan penduduk lain kemudiannya membantu kedua-dua individu terbabit untuk turun menggunakan tangga.</p>
      <p>“Mujur, kedua-duanya tidak cedera dan kami dimaklumkan jurupandu paragliding, mereka berlepas dari bukit di Menggatal namun mengalami masalah teknikal disebabkan angin bertukar arah sebelum terpaksa mendarat cemas.</p>
      <p>“Kejadian mengakibatkan sebahagian bumbung rumah bengkok, manakala rangka bumbung juga patah. Mereka bersetuju untuk membayar ganti rugi kerosakan itu,” katanya.</p>
      <p>Dia yang bekerja sebagai jururawat di hospital di Kota Kinabalu memberitahu, setakat ini, sudah empat insiden sama berlaku di kampung mereka.</p>
      <p>Namun katanya, penduduk memahami perkara itu kerana ia terpaksa dilakukan atas soal keselamatan mereka.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2018/01/303420/tak-sangka-ibu-maut-akibat-kencing-tikus"/>
        <a href="https://www.hmetro.com.my/mutakhir/2019/05/452004/terjatuh-dari-udara"/>
        <a href="https://www.hmetro.com.my/mutakhir/2016/07/152338/ambil-kawan"/>
        <a href="https://www.hmetro.com.my/node/32254"/>
        <a href="https://www.hmetro.com.my/node/94337"/>
        <a href="https://www.hmetro.com.my/node/36269"/>
        <a href="https://www.hmetro.com.my/node/63790"/>
        <a href="https://www.hmetro.com.my/mutakhir/2014/12/20343/mujur-sempat-papah-isteri"/>
      </related>
    </article>
  </body>
</html>
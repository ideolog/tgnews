<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/1/7230714/"/>
    <meta property="og:site_name" content="Українська правда"/>
    <meta property="article:published_time" content="2019-11-01T09:36:00+00:00"/>
    <meta property="og:title" content="З 1 листопада інтернет у Росії став ізольованим"/>
    <meta property="og:description" content="З 1 листопада в Росії набрала чинності значна частина положень так званого закону про “суверенний Рунет”."/>
  </head>
  <body>
    <article>
      <h1>З 1 листопада інтернет у Росії став ізольованим</h1>
      <address>
        <time datetime="2019-11-01T09:36:00+00:00">01 Nov 2019, 09:36</time>
      </address>
      <p>З 1 листопада в Росії набрала чинності значна частина положень так званого закону про "суверенний Рунет".</p>
      <p><b>Джерело:</b> "<a href="https://www.radiosvoboda.org/a/news-rosija-suverennyj-internet/30247641.html?fbclid=IwAR0QHjAUTOYqRlD3u3tNEAJ8TUhkvK01UzkKlXAKQlhQrL9Xat1ZMS3kzqs">Радіо Свобода</a>"</p>
      <p><b>Дослівно:</b> Документ зобов’язує інтернет-провайдерів встановлювати надане контрольним органом, Роскомнаглядом, обладнання, яке при виникненні загроз безпечній роботі мережі дозволить відомству здійснювати централізоване управління нею.</p>
      <p>Це має дозволити, зокрема, відключати російський сегмент інтернету від всесвітньої мережі.</p>
      <p>В інший час обладнання буде використовуватися для блокування заборонених ресурсів. Перелік загроз Росія поки не затвердила".</p>
      <p><b>Деталі:</b> На реалізацію закону планують витратити понад 30 мільярдів рублів (близько 12 мільярдів гривень).</p>
      <p>Деякі провайдери у Росії вважають, що аналізувати весь трафік не зможе зараз ніхто, і остаточна вартість проєкту буде ще вищою.</p>
      <p>Критики закону побоюються, що автономна мережа створить можливості для тотальної цензури в інтернеті.</p>
      <p>Окремі положення закону - про криптографічний захист інформації та про національну систему доменних імен - почнуть діяти з 1 січня 2021 року.</p>
      <p>
        <b>Нагадаємо:</b>
      </p>
      <ul>
        <li>У грудні 2018 року до Держдуми Росії внесли законопроект про забезпечення автономної роботи російського сегмента <a href="https://www.pravda.com.ua/news/2018/12/14/7201280/">Інтернету</a> при відключенні від глобальної інфраструктури.</li>
        <li>20 лютого 2019 року президент РФ Володимир Путін пояснив необхідність <a href="https://www.pravda.com.ua/news/2019/02/20/7207226/">ізоляції</a> російського інтернету так: "Вони ж там сидять, це ж їхній винахід, і все слухають, бачать і читають, що ви говорите, і накопичують цю інформацію, а так не будуть".</li>
        <li>10 березня у Москві пройшов мітинг проти ізоляції російського інтернету. <a href="https://www.pravda.com.ua/news/2019/03/10/7208786/">Затримали</a> 15 осіб.</li>
        <li>Того ж дня, в мережі з'явилися фото "надгробку <a href="https://twitter.com/MBKhMedia/status/1104689903357607936?ref_src=twsrc%5Etfw%7Ctwcamp%5Etweetembed%7Ctwterm%5E1104689903357607936&amp;ref_url=https%3A%2F%2Fmbk-news.appspot.com%2Fnews%2Fv-nu-zdaniya-sk%2F">Путіну</a>", нібито встановленого в Набережних Челнах.</li>
        <li>На чорному кам'яному пам'ятнику була розміщена фотографія президента і напис: "1952-2019". "Путін поховав вільний інтернет – жителі Набережних Челнів поховали Путіна", – писали в соцмережах.</li>
        <li>Також повідомлялося, що соцмережа <a href="https://www.pravda.com.ua/news/2019/03/11/7208916/">"ВКонтакте"</a> почала видаляти публікацій з фото "могили Путіна".</li>
        <li>У березні Міністерство оборони Росії взялося <a href="https://www.pravda.com.ua/news/2019/03/12/7208989/">створювати</a> мультисервісну транспортну мережу зв'язку, яка стане основою для "суверенного інтернету".</li>
      </ul>
      <related>
        <a href="https://www.epravda.com.ua/news/2019/11/1/653216/"/>
        <a href="https://www.pravda.com.ua/news/2019/10/31/7230641/"/>
        <a href="https://www.pravda.com.ua/news/2019/10/31/7230629/"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/01/politics/proanakritiki-en-anamoni-tis-apantisis-tasoula-se-tsipra/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-01T09:52:35+00:00"/>
    <meta property="og:title" content="Προανακριτική : Εν αναμονή της απάντησης Τασούλα σε Τσίπρα"/>
    <meta property="og:description" content="Εντός της ημέρας αναμένεται να αποσταλεί η απάντηση του προέδρου της Βουλής, Κωνσταντίνου Τασούλα, στον αρχηγό της αξιωματικής αντιπολίτευσης, Αλέξη Τσίπρα σχετικά με το θέμα της εξαίρεσης από την Προανακριτική των βουλευτών Δημήτρη Τζανακόπουλου και Παύλου Πολάκη"/>
  </head>
  <body>
    <article>
      <h1>Προανακριτική : Εν αναμονή της απάντησης Τασούλα σε Τσίπρα</h1>
      <h2>Εντός της ημέρας αναμένεται να αποσταλεί η απάντηση του προέδρου της Βουλής, Κωνσταντίνου Τασούλα, στον αρχηγό της αξιωματικής αντιπολίτευσης, Αλέξη Τσίπρα σχετικά με το θέμα της εξαίρεσης από την Προανακριτική των βουλευτών Δημήτρη Τζανακόπουλου και Παύλου Πολάκη</h2>
      <address><time datetime="2019-11-01T09:52:35+00:00">01 Nov 2019, 09:52</time> by <a rel="author">ΤοΒΗΜΑ Team</a></address>
      <p>Εντός της ημέρας αναμένεται να αποσταλεί η απάντηση του προέδρου της Βουλής, <a href="https://www.tovima.gr/tag/%CE%BA%CF%8E%CF%83%CF%84%CE%B1%CF%82-%CF%84%CE%B1%CF%83%CE%BF%CF%8D%CE%BB%CE%B1%CF%82/">Κώστα Τασούλα</a>, στον αρχηγό της αξιωματικής αντιπολίτευσης, <a href="https://www.tovima.gr/tag/%ce%b1%ce%bb%ce%ad%ce%be%ce%b7%cf%82-%cf%84%cf%83%ce%af%cf%80%cf%81%ce%b1%cf%82/">Αλέξη Τσίπρα</a> και την επιστολή που εκείνος απέστειλε για το ζήτημα της εξαίρεσης των κ.κ. Παύλου Πολάκη και Δημήτρη Τζανακόπουλου από την Ειδική Κοινοβουλευτική Επιτροπή Προκαταρκτικής Εξέτασης.</p>
      <p>Το ζήτημα έχει νομική και πολιτική διάσταση, όπως έχει δηλώσει ο πρόεδρος της Βουλής ο οποίος δεν έχει θέσει σε αμφισβήτηση την απόφαση που έλαβε η Επιτροπή Προκαταρκτικής Εξέτασης για την εξαίρεση των δύο βουλευτών του ΣΥΡΙΖΑ. Άλλωστε, η Ειδική Επιτροπή έχει «στα χέρια της» γνωμοδότηση του Επιστημονικού Συμβουλίου του 2010 που τάσσεται υπέρ της εξαίρεσης, από εξεταστική επιτροπή (σ.σ. ήταν η εξεταστική για το Βατοπέδι), βουλευτών που έχουν καταθέσει ξανά για την ίδια υπόθεση ή που πρόκειται να καταθέσουν.</p>
      <p>
        <a href="https://www.in.gr/2019/11/01/greece/diagnostika-kentra-louketo-apo-tis-21-noemvriou-megali-talaiporia-gia-tous-asfalismenous/">Διαβάστε ακόμη : Διαγνωστικά Κέντρα - Λουκέτο από τις 21 Νοεμβρίου – Μεγάλη ταλαιπωρία για τους ασφαλισμένους</a>
      </p>
      <h3>Τι θα κάνει ο Πρόεδρος της Βουλής</h3>
      <p>Σημειώνεται ότι οι κ.κ. Πολάκης και Τζανακόπουλος έχουν προταθεί ως μάρτυρες προκειμένου να εξετασθούν από την Επιτροπή Προκαταρκτικής Εξέτασης. Ανοιχτό παραμένει έαν τελικά ο πρόεδρος της Βουλής θα προτείνει μία ενδιάμεση λύση για την απεμπλοκή της κατάστασης.</p>
      <p>Ως προς τις δηλώσεις των κ.κ. Πολάκη και Τζανακόπουλου ότι δεν θα συμμορφωθούν με την απόφαση εξαίρεσής τους και θα παραμείνουν στην Επιτροπή, και ότι θα είναι πρωτοφανές εάν γίνει χρήση του άρθρου 160Α του Ποινικού Κώδικα, δηλαδή αν ληφθούν μέτρα, σύμφωνα με σημερινό δημοσίευμα της εφημερίδας «Τα Νέα», στα αρχεία των ειδικών επιτροπών υπάρχει έγγραφο του πρώην υπουργού Δικαιοσύνης, Ιωάννη Παρασκευόπουλου, το 2017, δηλαδή όταν ήταν πρόεδρος της Επιτροπής Προκαταρκτικής Εξέτασης για τον Γιάννο Παπαντωνίου, με το οποίο αναγνωρίζει ότι μπορεί να ενεργοποιούνται οι διατάξεις του Ποινικού Κώδικα για διατάραξη της κανονικότητας της Επιτροπής.</p>
      <h4>Τσίπρας: Παράνομη η εξαίρεση Πολάκη – Τζανακόπουλου</h4>
      <p>Δύο ημέρες πριν, ο πρόεδρος του ΣΥΡΙΖΑ Αλέξης Τσίπρας είχε ανεβάσει τους τόνους της αντιπαράθεσης με την κυβέρνηση για το θέμα της Προανακριτικής και συγκεκριμένα για την εξαίρεση των βουλευτών Παύλου Πολάκη και Δημήτρη Τζανακόπουλου που ζητήθηκε από την πλειοψηφία της επιτροπής.</p>
      <p>Ο κ. Τσίπρας στην επιστολή που είχε στείλει προς τον κ. Τασούλα έκανε λόγο «για παράνομη απόφαση της επιτροπής και διασαλεύει την κοινοβουλευτική τάξη, καθότι παραβιάζει απόφαση της Ολομέλειας της Βουλής».</p>
      <p>
        <b>Ολόκληρη η επιστολή  Τσίπρα </b>
      </p>
      <p>«Στις 29 Οκτωβρίου 2019 η Ειδική Κοινοβουλευτική Επιτροπή για τη διενέργεια προκαταρκτικής εξέτασης αποφάσισε κατά πλειοψηφία την «εξαίρεση» των μελών της, βουλευτών της Κ.Ο. του ΣΥΡΙΖΑ, Παύλου Πολάκη και Δημήτρη Τζανακόπουλου.</p>
      <p>Η επιτροπή συγκροτήθηκε από την Ολομέλεια της Βουλής, με την απόφαση της 19ης Οκτωβρίου 2019, με την οποία ορίστηκαν κατά τρόπο δεσμευτικό τα μέλη της, μεταξύ των οποίων και οι βουλευτές Πολάκης και Τζανακόπουλος, με τη νόμιμη διαδικασία που προβλέπει ο Κανονισμός. Η απόφαση που έλαβε η επιτροπή για την «εξαίρεση» μελών της είναι, ως εκ τούτου, ευθέως παράνομη και διασαλεύει την κοινοβουλευτική τάξη, καθότι παραβιάζει απόφαση της Ολομέλειας της Βουλής.</p>
      <p>Ανήκει εκ του Κανονισμού στην ευθύνη σας να διασφαλίζετε την τήρηση και  εφαρμογή των αποφάσεων της Βουλής και να μεριμνάτε ώστε οι επιτροπές που συγκροτεί η Βουλή να μην ενεργούν καθ’ υπέρβαση της εξουσίας που η Βουλή τους απονέμει.<br/>Η επίκληση παλαιότερης γνωμοδότησης του Επιστημονικού Συμβουλίου της Βουλής, που επικαλείται την αυτονόητη ισχύ της αρχής της μεροληψίας κατά τη συγκρότηση των κοινοβουλευτικών επιτροπών, είναι εμφανώς προσχηματική και σε κάθε περίπτωση παντελώς αβάσιμη, δεδομένου ότι μόνο το αποφασίζον όργανο, η Ολομέλεια της Βουλής, θα μπορούσε να εξετάσει σχετικό ζήτημα πριν λάβει την απόφασή της για συγκρότηση της επιτροπής.</p>
      <p>Η απόφαση της Ολομέλειας με την οποία συγκροτήθηκε η επιτροπή εμπεριέχει και την απόφανση της Βουλής περί της ορθής συγκρότησης της. Μετά απ’ αυτήν, η χωρίς τη συναίνεση των βουλευτών μελών της εξαίρεση, κατ’ ουσίαν έκπτωσή τους, απ’ αυτή συνιστά βάναυση στέρηση κοινοβουλευτικών δικαιωμάτων των ίδιων των βουλευτών και του προέδρου της κοινοβουλευτικής ομάδας στην οποίαν ανήκουν, για τα οποία δικαιώματα (συμμετοχής σε επιτροπής και υπόδειξης των μελών τους) ούτε o Κανονισμός της Βουλής ούτε το Σύνταγμα προβλέπουν ή επιτρέπουν οποιονδήποτε περιορισμό του είδους που η επιτροπή επέβαλε με την απόφαση «εξαίρεσης».</p>
      <p>Με την απόφαση της πλειοψηφίας της ως άνω Επιτροπής υπάρχει εξάλλου κίνδυνος να δημιουργηθεί ένα ιδιαίτερα αποδιοργανωτικό και εν γένει βλαπτικό για τη λειτουργία των Επιτροπών της Βουλής νομολογιακό προηγούμενο, δυνάμει του οποίου η εκάστοτε πλειοψηφία θα μπορούσε να καταστρατηγεί τα δικαιώματα της μειοψηφίας και του προέδρου κάθε κοινοβουλευτικής ομάδας.<br/>Δημιουργεί δε ιδιαίτερη ανησυχία το γεγονός ότι οι Επιτροπές που αναλαμβάνουν να φέρουν εις πέρας το ιδιαίτερα σημαντικό έργο της προκαταρκτικής εξέτασης για ορισμένη υπόθεση μετά από μια τέτοια απόφαση θα μπορούσαν να οδηγούνται σε μη νόμιμη λειτουργία που θα μπορούσε στο μέλλον να οδηγήσει σε δικονομικές ακυρότητες μετά από έλεγχο των δικαστηρίων για την τήρηση των κανόνων που αφορούν τη λειτουργία της Επιτροπής, οδηγώντας στην απώλεια κρίσιμου διαδικαστικά χρόνου και κρίσιμων στοιχείων.</p>
      <p>Κύριε Πρόεδρε,</p>
      <p>Προσβλέποντας στην αρμοδιότητά σας, δυνάμει του άρθρου 11 παρ. 2 του Κανονισμού της Βουλής, και εκτιμώντας ότι ως Πρόεδρος της Βουλής των Ελλήνων διαισθάνεστε την ευθύνη να λειτουργήσετε ως Πρόεδρος όχι μόνο της πλειοψηφίας, αλλά όλης της Εθνικής Αντιπροσωπείας, σας καλώ να μεριμνήσετε για την άμεση αποκατάσταση της κοινοβουλευτικής τάξης και την εφαρμογή της απόφασης της Ολομέλειας της Βουλής».</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>
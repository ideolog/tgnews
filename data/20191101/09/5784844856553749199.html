<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/cenejsi-samsung-galaxy-s10-lite-le-se-vprasanje-casa.html?RSSf213a9c74d5c98579a46efa3f816f3fb"/>
    <meta property="og:site_name" content="Računalniške novice"/>
    <meta property="article:published_time" content="2019-11-01T09:11:00+00:00"/>
    <meta property="og:title" content="Cenejši Samsung Galaxy S10 Lite le še vprašanje časa!"/>
    <meta property="og:description" content="Pametni mobilni telefoni Samsung družine Galaxy S10 vključujejo zmogljive funkcije, ki pomagajo uporabnikom izboljšati ustvarjalnost in produktivnost."/>
  </head>
  <body>
    <article>
      <h1>Cenejši Samsung Galaxy S10 Lite le še vprašanje časa!</h1>
      <address>
        <time datetime="2019-11-01T09:11:00+00:00">01 Nov 2019, 09:11</time>
      </address>
      <p>Pametni mobilni telefoni Samsung družine Galaxy S10 vključujejo zmogljive funkcije, ki pomagajo uporabnikom izboljšati ustvarjalnost in produktivnost. Ker pa so ti relativno dragi in s tem dostopni le manjšemu številu uporabnikov storitev mobilne telefonije, naj bi pri podjetju Samsung pripravljali njegovo cenejšo različico. To so razkrili zanesenjaki spletnega portala Geekbench, saj so na njihovi spletni strani objavili podatke o pametnem mobilnem telefonu Samsung Galaxy S10 Lite, ki naj bi bil na voljo za prodajo kmalu.</p>
      <p>Pametni mobilni telefon Samsung Galaxy S10 Lite nastaja pod razvojno oznako SM-G770F in naj bi bil opremljen z zmogljivim mobilnim procesorjem Qualcomm Snapdragon 855. Poleg tega naj bi bilo tu na voljo še osem gigabajtov sistemskega pomnilnika, celoto pa naj bi zaključeval nekoliko prirejeni mobilni operacijski sistem Android 10. Preostala strojna oprema pa naj bi obsegala še 128 gigabajtov vgrajenega pomnilnika za shranjevanje podatkov, za prikazovanje slik pa naj bi bil na voljo dovolj kakovostni zaslon s 17-centimetrsko oziroma 6,7-palčno diagonalo in ločljivostjo FHD+.</p>
      <p>Prihajajoči Samsung Galaxy S10 Lite naj bi razpolagal še s tremi digitalnimi fotoaparati, spletno kamero ločljivosti 32 milijonov slikovnih točk in baterijo zmogljivosti 4.500 miliamper ur s podporo za hitro polnjenje (45 vatov). Novost naj bi bila na voljo v beli, črni in modri barvi. Če bo šlo vse po načrtih naj bi podjetje Samsung novi pametni mobilni telefon Galaxy S10 Lite ponudilo v prodajo še pred koncem letošnjega leta.</p>
      <figure>
        <iframe src="https://www.youtube.com/embed/t9R7xx0joOU" width="640" height="360" data-service="Youtube" scrolling="no"/>
      </figure>
      <footer>Povezave: <a href="https://www.samsung.com/uk/">Samsung</a></footer>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/uryad-planuje-zminiti-poryadok-finansuvannya-regioniv-u-2020-roci-636954.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T09:50:59+00:00"/>
    <meta property="og:title" content="Уряд планує змінити порядок фінансування регіонів у 2020 році"/>
    <meta property="og:description" content="За словами Альони Бабак, кошти на секторальну підтримку мають передаватись на регіони через конкурси"/>
  </head>
  <body>
    <article>
      <h1>Уряд планує змінити порядок фінансування регіонів у 2020 році</h1>
      <address>
        <time datetime="2019-11-01T09:50:59+00:00">01 Nov 2019, 09:50</time>
      </address>
      <h4>За словами Альони Бабак, кошти на секторальну підтримку мають передаватись на регіони через конкурси</h4>
      <p>Уряд пропонує змінити порядок фінансування регіонального розвитку за принципом виділення двох третин статті бюджету на об'єкти в регіонах, а ще третину - на проєкти секторальної підтримки на конкурсних засадах. Про це заявила міністр розвитку громад та територій України Альона Бабак під час години запитань до уряду у Раді.</p>
      <p>«Поданий до Верховної Ради проєкт закону по змінах до держбюджету пропонує зміни принципів фінансування фонду (регіонального розвитку - ред.) - щоб дві третини цього бюджету (з 9,5 млрд грн - більше ніж 6 млрд грн) спрямовувались на ті бюджети, які відповідають стратегіям регіонального розвитку, одна третина - на проекти секторальної підтримки - медицина, освіта, культура і так далі», - зазначила Бабак.</p>
      <p>За її словами, кошти на секторальну підтримку мають передаватись на регіони через конкурси. Обиратись такі об'єкти будуть за принципом: опорні школи, а не просто школи, лікарні - там, де вони визначені графіком формування закладів надання первинної меддопомоги тощо.</p>
      <p>При цьому вона додала, що дві третини бюджету фонду будуть розподілятись між областями без конкурсів.</p>
      <p>Зазначимо, що 2 листопада в Україні розпочинається виборчий процес перших місцевих виборів у 86 об'єднаних територіальних громадах.</p>
      <p>Загалом за попередніми підрахунками у цих виборах зможуть взяти участь понад 380 тисяч виборців.</p>
      <blockquote>
        <i>Протягом майже чотирьох попередніх років, з 25 жовтня 2015 року до 30 червня 2019 року Центральною виборчою комісією було призначено перші місцеві вибори у 896 об'єднаних територіальних громадах. Відтак, після проведення виборів 22 грудня 2019 року загальна чисельність усіх разом взятих призначених перших виборів в ОТГ становитиме 982.</i>
      </blockquote>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88432"/>
    <meta property="og:site_name" content="Denník politika"/>
    <meta property="article:published_time" content="2019-11-01T09:35:01+00:00"/>
    <meta property="og:title" content="Video: V NHL sa predlžovalo, Tatar kuriózne skóroval a pridal aj asistenciu"/>
    <meta property="og:description" content="1.11.2019 (Webnoviny.sk) – Slovenský hokejista Tomáš Tatar mal veľký podiel na víťazstve Montrealu Canadiens na ľade Vegas Golden Knights 5:4 po predĺžení vo štvrtkovom zápase NHL. Tatar strelil gól, pridal aj asistenciu a jeho tím si pripísal tretie víťazstvo v sérii. Montreal sa po siedmom triumfe v sezóne posunul na tretiu priečku v Atlantickej divízii."/>
  </head>
  <body>
    <article>
      <h1>Video: V NHL sa predlžovalo, Tatar kuriózne skóroval a pridal aj asistenciu</h1>
      <address><time datetime="2019-11-01T09:35:01+00:00">01 Nov 2019, 09:35</time> by <a rel="author">Webnoviny</a></address>
      <p>1.11.2019 (Webnoviny.sk) – Slovenský hokejista Tomáš Tatar mal veľký podiel na víťazstve Montrealu Canadiens na ľade Vegas Golden Knights 5:4 po predĺžení vo štvrtkovom zápase NHL. Tatar strelil gól, pridal aj asistenciu a jeho tím si pripísal tretie víťazstvo v sérii. Montreal sa po siedmom triumfe v sezóne posunul na tretiu priečku v Atlantickej divízii.</p>
      <h3>Kuriózny gól Tatara</h3>
      <p>Tatar opäť nastúpil v prvej útočnej formácii Canadiens a mal prsty v prvom aj treťom góle svojho tímu. Už v 3. min zápasu hostia otvorili skóre Phillipom Danaultom. Tatar predtým udržal puk v útočnom pásme, zamiešal s ním, elegantne ho pristavil na hokejku Sheu Webera a po jeho strele Danault z dorážky skóroval.</p>
      <p>Hráči Vegas otočili vývoj a po zásahu Marka Stona zo 48. min viedli 4:2. Potom prišiel k slovu opäť Tatar, hoci jeho gól na 3:4 bol z veľkej miery aj dielom šťastia. Šesť a pol minúty pred koncom tretej tretiny hostia dohrávali presilovku a Stone v snahe odpáliť puk do bezpečia nastrelil Tatara do hrude.</p>
      <p>Odtiaľ sa puk odrazil za chrbát brankára Vegas. Bol to štvrtý gól a jedenásty bod slovenského krídelníka v tejto sezóne NHL.</p>
      <h3>Domi pochválil brankára Kinkaida</h3>
      <p>Tatar ním naštartoval výsledkový obrat hostí. Brendan Gallagher neskôr vyrovnal na 4:4 a Max Domi po dvadsiatich šiestich sekundách predĺženia rozhodol o dvoch bodoch pre Montreal. Tatar celkovo odohral 17:14 min a pripísal si aj dva bodyčeky, jednu zablokovanú strelu a dve trestné minúty. Po zápase slovenský hráč vyzdvihol druhé víťazstvo svojho tímu u súpera v priebehu dvoch dní. V stredu Montreal uspel na ľade Arizony (4:1).</p>
      <p><i>„Môžeme byť na to právom hrdí. Arizona hrala veľmi dobre a to isté platí aj o Vegas. Zaťali sme sa však a získali 4 body na tomto ´tripe´, čo je skvelé. Porozprávali sme sa, dosiahli góly a momentálne sme na dobrej ceste,“</i> uviedol Tomáš Tatar, cituje ho portál NHL.</p>
      <p><i>„Odohrali sme veľký zápas, najmä náš brankár Keith Kinkaid chytal neuveriteľne. Dal nám šancu na víťazstvo a my sme na ňu odpovedali. Ukázali sme veľký charakter,“</i> podotkol Max Domi, strelec víťazného gólu Canadiens. <i>„Je neprípustné, čo sa stalo. Oni hrali dva zápasy za sebou a my sme im v tretej tretine prenechali víťazstvo. Nestačí to, čo sme predviedli. Bolo toho málo,“</i> komentoval útočník Vegas Jonathan Marchessault.</p>
      <h3>„Predátori“ premárnili vedenie</h3>
      <p>Aj druhý štvrtkový zápas NHL priniesol veľký obrat a predĺženie. Nashville viedol nad Calgary po dvoch tretinách 4:1 a ešte minútu a pol pred koncom tretej tretiny 5:4, ale bral iba jeden bod.</p>
      <p>Kanadský tím nasmeroval za víťazstvom Mattthew Tkachuk, keď skóroval 39 sekúnd pred koncom riadneho hracieho času a potom aj dve sekundy pred záverom predĺženia.</p>
      <p><i>„Mal som šťastie, že to tam padlo. Vedel som, že prebiehajú posledné sekundy a že sa treba ponáhľať. Nevedel som, či vôbec stihnem vystreliť, ale podarilo sa to,“</i> uviedol Matthew Tkachuk podľa portálu NHL.</p>
      <h3>Výsledky – NHL</h3>
      <p>štvrtok</p>
      <p><b>Vegas – Montreal 4:5 po predĺžení (2:1, 0:1, 2:2 – 0:1)</b><br/>* Tomáš Tatar (Montreal) odohral 17:14 min, 1 gól, 1 asistencia, 4 strely, 2 „hity“, 1 zablokovaná strela, 2 trestné minúty</p>
      <p>
        <b>Nashville – Calgary 5:6 po predĺžení (2:1, 2:0, 1:4 – 0:1)</b>
      </p>
      <p>Viac k témam: <a href="https://www.webnoviny.sk/tag/nhl/"><u>NHL</u></a><br/>Zdroj: Webnoviny.sk – <a href="https://www.webnoviny.sk/video-v-nhl-sa-predlzovalo-tatar-kuriozne-skoroval-a-pridal-aj-asistenciu/"><u>Video: V NHL sa predlžovalo, Tatar kuriózne skóroval a pridal aj asistenciu</u></a> © SITA Všetky práva vyhradené.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/01/rogbi-vb-jon-a-donto"/>
    <meta property="og:site_name" content="euronews"/>
    <meta property="article:published_time" content="2019-11-01T09:30:58+00:00"/>
    <meta property="og:title" content="Rögbi vb: Jön a döntő"/>
    <meta property="og:description" content="Anglia másodszor, Dél-Afrika harmadszor lehet világbajnok."/>
  </head>
  <body>
    <article>
      <h1>Rögbi vb: Jön a döntő</h1>
      <address><time datetime="2019-11-01T09:30:58+00:00">01 Nov 2019, 09:30</time> by <a rel="author">Peter Kristof</a></address>
      <figure>
        <img src="https://static.euronews.com/articles/stories/04/27/28/38/773x435_cmsv2_47afec87-68c1-563d-9684-e10ade41ae92-4272838.jpg"/>
      </figure>
      <p><b>Szombaton játsszák a rögbi világbajnokság döntőjét</b> Japánban.</p>
      <p>Az egyik résztvevő az angol válogatott lesz. <a href="https://hu.euronews.com/2019/10/26/rogbi-vb-kiesett-a-cimvedo-anglia-a-dontoben">Az angolok magabiztosak, mert a címvédő Új-Zélandot győzték le az elődöntőben</a>, és ha a döntőben is diadalmaskodnak, 2003 után másodszor lehetnek világbajnokok.</p>
      <p>Mivel négy éve még a legjobb nyolc közé sem jutott be, az angol csapat mindenképpen nagyot lépett előre azzal, hogy a fináléba jutott.</p>
      <p>- Különösebb teher nélkül akarunk játszani. Megfelelően felkészültünk, készen állunk a mérkőzésre. Négy éve várunk erre az alkalomra. Nyugodtak lehetünk, mert mindent megtettünk a jó szereplés érdekében – vetítette előre Eddi Jones vezetőedző.</p>
      <p><b>Anglia ellenfele Dél-Afrika lesz</b> a vb-döntőn. Az afrikai együttes eddig kétszer nyert világbajnokságot: először 1995-ben, másodszor 2007-ben.</p>
      <p>A dél-afrikai vezetőedző, Rassie Erasmus arról beszélt a döntő előtti sajtótájékoztatón, hogy csak az lenne kudarc, ha nem edzenének elég keményen, vagy úgy jönnének le a pályáról, hogy nem tettek meg mindent a győzelemért.</p>
      <p>- Ha szombaton Anglia jobb lesz nálunk és nyer, akkor elfogadjuk, ilyen az élet – mondta Erasmus.</p>
      <p><b>A világbajnoki döntőt Jokohamában rendezik</b>. A pénteki bronzcsatában Wales és Új-Zéland csap össze.</p>
    </article>
  </body>
</html>
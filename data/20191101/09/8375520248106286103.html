<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/v-ukrajini-budut-borotisya-z-chergami-v-zhinochi-tualeti-636958.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T09:54:03+00:00"/>
    <meta property="og:title" content="В Україні будуть боротися з чергами в жіночі туалети"/>
    <meta property="og:description" content="З 1 листопада у нових кінотеатрах та театрах будуватимуть вдвічі більше жіночих туалетів - Мінрегіон"/>
  </head>
  <body>
    <article>
      <h1>В Україні будуть боротися з чергами в жіночі туалети</h1>
      <address>
        <time datetime="2019-11-01T09:54:03+00:00">01 Nov 2019, 09:54</time>
      </address>
      <h4>З 1 листопада у нових кінотеатрах та театрах будуватимуть вдвічі більше жіночих туалетів - Мінрегіон</h4>
      <p>В Україні з 1 листопада 2019 року вступають у дію нові державні будівельні норми (ДБН) щодо збільшення у два рази жіночих вбиралень у кінотеатрах і театрах.</p>
      <p>Про це повідомили у Міністерстві регіонального розвитку будівництва та житлово-комунального господарства України.</p>
      <p>«Новий розрахунок - 1 санітарний прилад на 15 осіб в кінотеатрах та 1 санприлад на 10 осіб в театрах. Це залежить від розрахункової місткості закладу. Наприклад, якщо кінотеатр розрахований на 600 відвідувачів, то раніше проектувалися лише 20 туалетних кабінок. За новими нормами треба робити 40 кабінок», - розповів <a href="https://www.facebook.com/lev.partskhaladze/photos/a.162260117261772/1325181124302993/">на своїй сторінці у Facebook</a> президент Конфедерації будівельників України Лев Парцхаладзе, який ініціював такі зміни у будівельні норми, коли перебував на посаді заступника міністра в Мінрегіоні.</p>
      <p>Парцхаладзе зазначив, що у старому ДБН щодо закладів культури розрахунок туалетних кімнат у кінотеатрах складав 1 санвузол (унітаз) на 30 осіб, у театрах - 1 санвузол на 20 осіб. Тобто, кількість жіночих санвузлів, які тепер мають проектуватися, збільшено вдвічі.</p>
      <figure>
        <img src="https://glavcom.ua/img/forall/users/107/10724/1_14.png"/>
      </figure>
      <p>При цьому частина туалетних кімнат також має обов'язково проектуватися доступними для людей з інвалідністю та інших груп маломобільного населення і містити сповивальні столики для немовлят.</p>
      <p>За словами президента КБУ, такі зміни у ДБН дозволять нарешті зменшити кількість черг у жіночі вбиральні в цих закладах.</p>
      <p>Нагадаємо, з 1 серпня також вступила в дію нова будівельна норма, яка передбачає обов’язкове влаштування туалетів для відвідувачів у великих супермаркетах та гіпермаркетах з торговельною площею 2500 кв. м і більше при їх новому будівництві або реконструкції.</p>
      <related>
        <a href="https://glavcom.ua/kyiv/news/na-misci-rinku-demijivskiy-u-kijevi-viroste-30-poverhova-visotka--636904.html"/>
        <a href="https://glavcom.ua/kyiv/news/do-verhovnogo-sudu-diyshla-sprava-shchodo-starovinnogo-osobnyaka-yakiy-hoche-znishchiti-test-nasirova-636728.html"/>
        <a href="https://glavcom.ua/kyiv/news/neogorodzheni-kotlovani-bilya-dityachih-maydanchikiv-yak-u-kijevi-remontuyut-teplomerezhi-foto-636620.html"/>
      </related>
    </article>
  </body>
</html>
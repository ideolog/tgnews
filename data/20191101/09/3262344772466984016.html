<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32922/tablet-2-in-1-huawei-2020"/>
    <meta property="og:site_name" content="DDay.it"/>
    <meta property="article:published_time" content="2019-11-01T09:09:00+00:00"/>
    <meta property="og:title" content="Spunta il tablet 2-in-1 di Huawei con fotocamera a “foro”, tastiera e penna. Le cornici sono sottilissime"/>
    <meta property="og:description" content="Dovrebbe chiamarsi “MatePad Pro” e uscire l’anno prossimo. È un 2-in-1 “tutto schermo” con fotocamera frontale hole-punch, cornici super sottili tastiera staccabile e supporto alla M-Pen."/>
  </head>
  <body>
    <article>
      <h1>Spunta il tablet 2-in-1 di Huawei con fotocamera a “foro”, tastiera e penna. Le cornici sono sottilissime</h1>
      <h2>Dovrebbe chiamarsi “MatePad Pro” e uscire l’anno prossimo. È un 2-in-1 “tutto schermo” con fotocamera frontale hole-punch, cornici super sottili tastiera staccabile e supporto alla M-Pen.</h2>
      <address><time datetime="2019-11-01T09:09:00+00:00">01 Nov 2019, 09:09</time> by <a rel="author">Sergio Donato</a></address>
      <p>Le indiscrezioni raccontano che si chiamerà “MatePad Pro”, ma il nome in codice è “Marx”. In qualunque modo dovremo chiamarlo, per adesso si tratta del <b>leak del prossimo 2-in-1 di Huawei di fascia alta con fotocamera frontale a “foro”, tastiera e supporto alla penna M-Pen</b>.</p>
      <p>Le voci arrivano dai colleghi di <a href="https://www.91mobiles.com/hub/huawei-mediapad-m7-marx-design-render-exclusive/">91mobiles</a>, che hanno potuto ascoltare una fonte giudicata attendibile. La prima cosa che colpisce nelle immagini pubblicate è <b>la fotocamera frontale a “foro”, detta “hole-punch”</b>, che richiama subito lo stile dello smartphone <a href="https://www.dday.it/redazione/32821/huawei-nova-5t-caratteristiche-tecniche-prezzo-android-app-google">Nova 5T arrivato anche in Italia</a>.</p>
      <figure>
        <img src="https://cdn.dday.it/system/uploads/picture/image/58319/content_small_Huawei-MediaPad-M7-design-render-leaked.jpg"/>
      </figure>
      <p>Continuando a guardare il frontale, potrebbe trattarsi di un display da 10.8 come il predecessore MediaPad M6.<b> Si notano le cornici molto più sottili e l’assenza di un sensore per le impronte</b>, che fa automaticamente pensare a un sensore affogato nello schermo. Il retro mostra <b>due fotocamere protruse</b> e il flash LED. I bordi rendono invece ben visibili solo la porta <b>USB-C</b> e i due altoparlanti sul lato inferiore. Non è quindi possibile sapere se il “Marx” arriverà anche con un ingresso audio jack.</p>
      <p>La tastiera staccabile non è detto che faccia anche da cover - sebbene sarebbe un grande problema per un tipico 2-in-1 - e <b>non è ancora chiaro se la Huawei M-Pen avrà un fodero sul bordo del tablet o se avrà un aggancio magnetico</b>.</p>
      <p>Il nome di “MatePad Pro” è saltato fuori da un’ulteriore indiscrezione del leaker <a href="https://twitter.com/evleaks">Evan Blass</a>, ormai sufficientemente noto per azzeccare le previsioni, e che ieri ha mostrato un’anteprima del <a href="https://www.dday.it/redazione/32918/motorola-razr-pieghevole-foto-anteprima">nuovo Motorola Razr pieghevole</a>.</p>
      <p>Le specifiche tecniche sono ancora avvolte nel mistero. Si parla di un processore <b>Kirin 990, 8 GB di RAM e 256 GB</b> di archiviazione e una batteria più capiente di quella da <b>7500 mAh </b>del MediaPad M6. <b>Il MatePad Pro potrebbe vedere la luce l’anno prossimo</b>, considerando che il MediaPad M6 è uscito a luglio di quest’anno. Ovviamente, al momento è impossibile parlare di disponibilità italiana o di “Google App sì, Google App no”, dato che il bando americano di Huawei è tutto meno che risolto.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/01/politics/mitsotakis-to-sxedio-mas-gia-ti-diaxeirisi-ton-aporrimmaton-eos-to-2030/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-01T09:30:35+00:00"/>
    <meta property="og:title" content="Μητσοτάκης : Το σχέδιό μας για τη διαχείριση των απορριμμάτων έως το 2030"/>
    <meta property="og:description" content="Στην εθνική πολιτική για την αξιοποίηση των απορριμμάτων αναφέρθηκε ο Κυριάκος Μητσοτάκης  μιλώντας στην «Ώρα του πρωθυπουργού» στη Βουλή"/>
  </head>
  <body>
    <article>
      <h1>Μητσοτάκης : Το σχέδιό μας για τη διαχείριση των απορριμμάτων έως το 2030</h1>
      <h2>Στην εθνική πολιτική για την αξιοποίηση των απορριμμάτων αναφέρθηκε ο Κυριάκος Μητσοτάκης  μιλώντας στην «Ώρα του πρωθυπουργού» στη Βουλή</h2>
      <address><time datetime="2019-11-01T09:30:35+00:00">01 Nov 2019, 09:30</time> by <a rel="author">ΤοΒΗΜΑ Team</a></address>
      <p>Στην εθνική πολιτική για την αξιοποίηση των απορριμμάτων αναφέρθηκε ο <a href="https://www.tovima.gr/tag/%CE%BA%CF%85%CF%81%CE%B9%CE%AC%CE%BA%CE%BF%CF%82-%CE%BC%CE%B7%CF%84%CF%83%CE%BF%CF%84%CE%AC%CE%BA%CE%B7%CF%82/">Κυριάκος Μητσοτάκης</a>  μιλώντας στην «<a href="https://www.tovima.gr/tag/%cf%8e%cf%81%ce%b1-%cf%84%ce%bf%cf%85-%cf%80%cf%81%cf%89%ce%b8%cf%85%cf%80%ce%bf%cf%85%cf%81%ce%b3%ce%bf%cf%8d/">Ώρα του πρωθυπουργού</a>» στη Βουλή και απαντώντας σε ερώτηση του βουλευτή του ΚΙΝΑΛ Οδυσσέα Κωνσταντινόπουλου για τη διαχείριση <a href="https://www.tovima.gr/tag/%CE%B1%CF%80%CE%BF%CF%81%CF%81%CE%AF%CE%BC%CE%BC%CE%B1%CF%84%CE%B1/">απορριμμάτων</a> στην Πελοπόννησο.</p>
      <p>«Το θέμα συνδέεται με την υγεία και την ίδια τη ζωή μας μέσω της παγκόσμιας κλιματικής κρίσης, ενώ τα κατάλοιπα της καθημερινότητάς μας μπορούν να μετατραπούν σε πλούτο. Και να οδηγήσουν σε μία αποτελεσματική κυκλική οικονομία: Με φθηνή παραγωγή ενέργειας, θέσεις εργασίας, ανάπτυξη οικο-καινοτομίας. Και βέβαια, ένα καλύτερο περιβάλλον για όλους», υπογράμμισε ο πρωθυπουργός.</p>
      <p>
        <a href="https://www.in.gr/2019/11/01/greece/vrazoun-ta-nisia-tou-aigaiou-pano-apo-15-000-prosfyges-sti-moria-kinitopoiiseis-sti-lero/">Διαβάστε ακόμη : «Βράζουν» τα νησιά του Αιγαίου - Πάνω από 15.000 πρόσφυγες στη Μόρια – Κινητοποιήσεις στη Λέρο</a>
      </p>
      <p>
        <b>Δείτε επίσης: <a href="https://www.tovima.gr/2019/11/01/politics/ora-tou-prothypourgou-aixmes-kata-syriza-gia-ta-adeia-edrana/">Ώρα του Πρωθυπουργού : Αιχμές κατά ΣΥΡΙΖΑ για τα άδεια έδρανα</a></b>
      </p>
      <p>Ο κ. Μητσοτάκης στηλίτευσε την απουσία -εκ μέρους του ΣΥΡΙΖΑ- όλων των βουλευτών του, σημειώνοντας ότι «κατά τα άλλα ενδιαφέρονται για την αναβάθμιση του Κοινοβουλίου». Επίσης, ο πρωθυπουργός ξεκίνησε την απάντησή του σημειώνοντας ότι είναι η δεύτερη φορά, σε λιγότερο από ένα μήνα, που απαντά σε ερώτηση στο πλαίσιο της «Ώρας του Πρωθυπουργού».</p>
      <h3>«Ανίκανη η κυβέρνηση ΣΥΡΙΖΑ»</h3>
      <p>Ο κ. Μητσοτάκης κατηγόρησε για υποκρισία και ανικανότητα της κυβέρνησης του ΣΥΡΙΖΑ, σχετικά με τη διαχείριση των απορριμμάτων.</p>
      <p>«Την τελευταία πενταετία, όπως στην οικονομία έτσι και στην περιβαλλοντική πολιτική, έχασε το τρένο των χρηματοδοτήσεων» τόνισε ο κ. Μητσοτάκης και συμπλήρωσε: «ενώ προπαγανδιστικά υιοθέτησε μία ρητορική ευαισθησίας, πρακτικά υπονόμευσε κάθε τολμηρή επένδυση στον τομέα της διαχείρισης αποβλήτων».</p>
      <p>Η χώρα, όπως είπε ο πρωθυπουργός, είναι 24η στην Ευρωπαϊκή Ένωση στην ανακύκλωση και δεύτερη στην ταφή απορριμμάτων, ενώ λειτουργούν ακόμη 53(!) παράνομες χωματερές -από τις οποίες 22 στα νησιά και 21 στην Πελοπόννησο.</p>
      <h4>«Θάβουμε στη γη μας το 80% των αστικών απορριμμάτων»</h4>
      <p>«Θάβουμε στη γη μας το 80% των αστικών απορριμμάτων μας. Όταν στην Ευρώπη το ποσοστό αυτό είναι μόλις 23%, και σε πολλές χώρες που προβαίνουν και σε ενεργειακή αξιοποίηση, να μην ξεπερνά το 5%» επισήμανε ο πρωθυπουργός, για να υπογραμμίσει:</p>
      <p>«Τα σκουπίδια δεν είναι για πέταμα! Είναι πρώτες ύλες, είναι δευτερογενή προϊόντα, είναι δευτερογενή καύσιμα. Κύριος στόχος της κυβέρνησης είναι η υιοθέτηση καλών πρακτικών της κυκλικής οικονομίας. Να καταλήγουν, δηλαδή, στην ταφή όσο το δυνατόν λιγότερα απορρίμματα -αφού, προηγουμένως, θα έχουν ανακτηθεί όλα τα χρήσιμα υλικά τους».</p>
      <h3>Ο στόχος της κυβέρνησης</h3>
      <p>Ο στόχος της κυβέρνησης για τα απορρίμματα έως το 2030 συνοψίζεται σε ένα τριμερές σχήμα: 50% – 30% – 20%, ανέφερε ο πρωθυπουργός.</p>
      <p>Το πρώτο 50% αντιστοιχεί στον όγκο αστικών αποβλήτων, που μπορεί να ανακτάται στην πηγή (μπλε κάδους) και βιοαπόβλητα (καφέ κάδους) σε επίπεδο δήμου. Τα οικιακά οργανικά κατάλοιπα -από τις φλούδες μέχρι το υπόλειμμα του καφέ – θα τοποθετούνται στους καφέ κάδους. «Με την ευαισθητοποίηση όλων, ο στόχος σε μερικά χρόνια για ανάκτηση του 35% των βιοαποβλήτων, έναντι 6,5% που είναι σήμερα, είναι ρεαλιστικός» σημείωσε ο κ. Μητσοτάκης.</p>
      <p>Το υπόλοιπο, εξήγησε, αντιπροσωπεύει τα ανακτώμενα υλικά από τα μικτά απορρίμματα που τώρα πέφτουν στους πράσινους κάδους.</p>
      <h4>Η ερώτηση Κωνσταντινόπουλου</h4>
      <p>Αντικείμενο της ερώτησης η διαχείριση των απορριμμάτων στην Πελοπόννησο και η πορεία του έργου με τη μέθοδο ΣΔΙΤ.</p>
      <p>Σύμφωνα με το ιστορικό που έχει παραθέσει ο κ. Κωνσταντινόπουλος, στην ερώτησή του, ενώ το έργο της διαχείρισης των απορριμμάτων μέσω ΣΔΙΤ δρομολογήθηκε το 2009, επί ΠΑΣΟΚ, και το 2014 εγκρίθηκαν οι περιβαλλοντικοί όροι για να προχωρήσει, η κυβέρνηση του ΣΥΡΙΖΑ, το 2015, με τροπολογία, ακύρωσε το ΣΔΙΤ.</p>
      <p>Το 2018 η κυβέρνηση του ΣΥΡΙΖΑ έδωσε αρμοδιότητα στην περιφέρεια Πελοποννήσου η οποία υπέγραψε το ΣΔΙΤ με τους αναδόχους. Το έργο όμως προσέκρουσε, στη συνέχεια, στις αναγκαστικές απαλλοτριώσεις. Το έργο ΣΔΙΤ διαχείρισης απορριμμάτων είναι ύψους 168 εκατ. ευρώ (66 εκατομμύρια από το ΕΣΠΑ και τα υπόλοιπα ιδιωτική συμμετοχή) και προβλέπει την κατασκευή με λειτουργία για 28 χρόνια ολοκληρωμένου δικτύου μονάδων επεξεργασίας ταφής και σταθμών μεταφόρτωσης απορριμμάτων.</p>
      <p>Άμεσα, όπως τονίζει ο βουλευτής, δημιουργούνται 1.000 θέσεις εργασίας κατά την κατασκευαστική περίοδο, περίπου 350 μόνιμες θέσεις εργασίας και εκατοντάδες έμμεσες θέσεις εργασίας.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>
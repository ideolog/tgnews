<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/681579/freno-stis-yper-promitheies-poies-chreoseis-gia-trapezikes-synall"/>
    <meta property="og:site_name" content="enikos.gr"/>
    <meta property="article:published_time" content="2019-11-01T09:03:00+00:00"/>
    <meta property="og:title" content="Φρένο στις υπερ… προμήθειες – Ποιες χρεώσεις για τραπεζικές συναλλαγές θα μειωθούν"/>
    <meta property="og:description" content="Νερό στο κρασί τους όσον αφορά στις χρεώσεις που επιβάλλουν σε μια σειρά από συναλλαγές υποχρεώνονται να ρίξουν οι τράπεζες..."/>
  </head>
  <body>
    <article>
      <h1>Φρένο στις υπερ… προμήθειες – Ποιες χρεώσεις για τραπεζικές συναλλαγές θα μειωθούν</h1>
      <address>
        <time datetime="2019-11-01T09:03:00+00:00">01 Nov 2019, 09:03</time>
      </address>
      <p>Νερό στο κρασί τους όσον αφορά στις <a href="https://www.enikos.gr/economy/681529/diefkriniseis-tis-dias-gia-tis-chreoseis-tis-sta-atm-ton-trapezon">χρεώσεις</a> που επιβάλλουν σε μια σειρά από συναλλαγές υποχρεώνονται να ρίξουν οι τράπεζες, ανακοινώνοντας -ήδη από σήμερα- αναπροσαρμογές στα τιμολόγιά τους.</p>
      <p>Σύμφωνα με αρμόδιες πηγές, παρότι το εκάστοτε ίδρυμα εφαρμόζει τη δική του πολιτική, αμφότερες οι διοικήσεις τους δεσμεύτηκαν ενώπιον του Πρωθυπουργού Κυριάκου Μητσοτάκη, είτε να άρουν είτε να μειώσουν συγκεκριμένες προμήθειες.</p>
      <p>Πιο αναλυτικά, η Εθνική Τράπεζα παίρνει πίσω τη χρέωση 0,15 ευρώ για την έκδοση αντιγράφου των επτά τελευταίων κινήσεων (mini statement), που με βάση τον προγραμματισμό θα ίσχυε από σήμερα, ενώ πληροφορίες τη θέλουν να ανακοινώνει μειώσεις σε ακόμη δύο προμήθειες. Υπενθυμίζεται ότι ο τιμοκατάλογος εργασιών της ΕΤΕ, που αποτέλεσε αφορμή για να επανέλθει στο προσκήνιο η συζήτηση για τις τραπεζικές χρεώσεις, περιλάμβανε χρεώσεις για την εφάπαξ συνδρομή επανέκδοσης κάρτας κατόπιν δήλωσης απώλειας/κλοπής/φθοράς/μη αυτοματοποιημένης ανανέωσης (έξι ευρώ), την ερώτηση υπολοίπου σε ΑΤΜ τρίτων εντός και εκτός ευρωζώνης (0,20 και 0,30 ευρώ αντίστοιχα), την επανέκδοση PIN ανεξαρτήτως τρόπου παραλαβής του (τρία ευρώ) και την εφάπαξ συνδρομή ανανέωσης (έξι ευρώ).</p>
      <p>
        <b>Αναλήψεις</b>
      </p>
      <p>Στην επιστροφή του κόστους DAF (Direct Access Fee) στις αναλήψεις μετρητών από ΑΤΜ άλλης τράπεζας σε ακόμη 14 νησιά προτίθεται να προχωρήσει η Eurobank, θέτοντας ωστόσο χιλιομετρικά ή άλλα κριτήρια. Σύμφωνα με τις παραπάνω πηγές, οι σχετικές ανακοινώσεις, που δεν αποκλείεται να γίνουν και σήμερα, θα περιλαμβάνουν μία ακόμη αναπροσαρμογή στα τιμολόγια, η οποία βάσει νόμου θα μπορεί να ισχύσει μετά από ένα δίμηνο. Αξίζει να αναφερθεί ότι η τράπεζα ανακοίνωσε προ μηνών την απορρόφηση της επίμαχης χρέωσης στους πελάτες της σε 16 απομακρυσμένες περιοχές, στις οποίες δεν διαθέτει ATM (Αστυπάλαια, Κάσο, Καστελλόριζο, Λειψούς, Τήλο, Φούρνους, Οινούσσες, Σαμοθράκη, Ψαρά, Δονούσα, Ηρακλειά, Κουφονήσια, Σίκινο, Σχοινούσα, Κύθηρα και Ιθάκη).</p>
      <p>Προς την ίδια κατεύθυνση αναμένεται να κινηθούν τόσο η Alpha Bank, που έτσι κι αλλιώς διαθέτει το πιο… μαζεμένο τιμολόγιο εργασιών (η υπηρεσία επανέκδοσης PIN, για παράδειγμα, που κοστίζει έως και τρία ευρώ στις υπόλοιπες, σε εκείνη διατίθεται δωρεάν), όσο και η Τράπεζα Πειραιώς, με την τελευταία να αφήνει ανοιχτό το ενδεχόμενο άρσης της χρέωσης για την ερώτηση υπολοίπου (0,18 ευρώ).</p>
      <p>«Εξετάζουμε πολύ προσεκτικά τυχόν εναρμονισμένες πρακτικές, ιδίως των τριών από τις τέσσερις συστημικές τράπεζες. Εγώ είμαι έτοιμος να στείλω καταγγελίες. Η Επιτροπή Ανταγωνισμού θα επιβάλλει αυστηρά πρόστιμα εάν διαπιστωθούν παραβάσεις», τόνισε ο υπουργός Ανάπτυξης, κ. Αδωνις Γεωργιάδης, απαντώντας σε επίκαιρη ερώτηση του βουλευτή του ΚΙΝ.ΑΛ. κ. Οδυσσέα Κωνσταντινόπουλου.</p>
      <p>
        <b>Η ΔΙΑΣ</b>
      </p>
      <p>Να διαχωρίσει τη θέση της από τις τράπεζες και τις χρεώσεις που επιβάλλουν σε μια σειρά από συναλλαγές σπεύδει η Διατραπεζικά Συστήματα (ΔΙΑΣ) Α.Ε. «Το Σύστημα Πληρωμών ΔΙΑΣ αποτελεί το εθνικό σύστημα πληρωμών, μέσω του οποίου εκκαθαρίζεται και διακανονίζεται ο κύριος όγκος των λιανικών πληρωμών στη χώρα. Ως εκ τούτου, η εύρυθμη και αδιατάρακτη λειτουργία του δεν αφορά μόνον στην εταιρία ή στο τραπεζικό σύστημα, αλλά στο σύνολο της ελληνικής οικονομίας», επισημαίνει σε σχετική ανακοίνωση και προσθέτει: «Οσον αφορά στις χρεώσεις της ΔΙΑΣ για τη χρήση της υπηρεσίας DIASATM, αυτές ανέρχονται, κατά μέγιστον, στο ποσό των 0,06 ευρώ ανά συναλλαγή. Πέραν της αμοιβής αυτής, ουδεμία άλλη χρέωση, ανελαστική ή μη, άμεση ή έμμεση, επιβάλλεται από τη ΔΙΑΣ».</p>
      <p>Και καταλήγει: «Η ΔΙΑΣ Α.Ε. εκφράζει την υποστήριξή της στην πρόσφατη δέσμευση των πιστωτικών ιδρυμάτων, μετά τη συνάντησή τους στο Μέγαρο Μαξίμου, για αναθεώρηση της αναγγελθείσας τιμολογιακής πολιτικής στις χρεώσεις τους στις ηλεκτρονικές πληρωμές, ώστε οι χρήστες-πολίτες να μην επιβαρύνονται υπέρμετρα και, ταυτόχρονα, να ωφελείται η εθνική οικονομία μέσω της αύξησης των ηλεκτρονικών πληρωμών, που συμβάλλει στη διεύρυνση της φορολογικής βάσης για την πάταξη της φοροδιαφυγής, που είναι το τελικό ζητούμενο».</p>
      <p>Πηγή πληροφοριών εφημερίδα "Ελεύθερος Τύπος"</p>
      <related>
        <h4>σχετικά άρθρα</h4>
        <a href="http://www.enikos.gr/economy/680155/chreoseis-trapezon-pos-kai-poso-epivarynontai-oi-katanalotes-ti-s%0A%20%20%20%20%0A"/>
        <a href="http://www.enikos.gr/economy/680957/sto-mikroskopio-100000-afm-daneiolipton%0A%20%20%20%20%0A"/>
        <a href="http://www.enikos.gr/economy/680619/promitheies-700-ekat-evro-pros-tis-trapezes-to-a-examino-tou-2019%0A%20%20%20%20%0A"/>
        <a href="http://www.enikos.gr/economy/680544/petsas-perimenoume-amesa-tin-antidrasi-ton-trapezon-gia-tis-chreo%0A%20%20%20%20%0A"/>
        <a href="http://www.enikos.gr/economy/680411/ta-senaria-gia-tis-meioseis-ton-trapezikon-chreoseon-poies-tha-ep%0A%20%20%20%20%0A"/>
        <a href="http://www.enikos.gr/economy/680260/esm-prasino-fos-gia-tin-apopliromi-daneion-tou-dnt-apo-tin-ellada%0A%20%20%20%20%0A"/>
        <a href="http://www.enikos.gr/economy/680270/mitsotakis-pros-trapezites-den-dikaiologountai-afxiseis-chreoseon%0A%20%20%20%20%0A"/>
        <a href="http://www.enikos.gr/economy/680261/pros-meiosi-oi-chreoseis-ti-syzitithike-sti-synantisi-mitsotaki-t%0A%20%20%20%20%0A"/>
        <a href="http://www.enikos.gr/economy/680068/synantisi-mitsotaki-trapeziton-tin-pempti-me-evreia-symmetochi-yp%0A%20%20%20%20%0A"/>
      </related>
    </article>
  </body>
</html>
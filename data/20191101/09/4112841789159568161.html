<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76098-Edward-Snowden-varuje-Facebook-a-Google-o-nas-vraj-vedia-prilis-vela"/>
    <meta property="og:site_name" content="REFRESHER"/>
    <meta property="article:published_time" content="2019-11-01T09:10:00+00:00"/>
    <meta property="og:title" content="Edward Snowden varuje, Facebook a Google o nás vraj vedia príliš veľa"/>
    <meta property="og:description" content="Možno však skôr potrebuje spropagovať svoju novú knihu."/>
  </head>
  <body>
    <article>
      <h1>Edward Snowden varuje, Facebook a Google o nás vraj vedia príliš veľa</h1>
      <address><time datetime="2019-11-01T09:10:00+00:00">01 Nov 2019, 09:10</time> by <a rel="author">Matej Krajčovič</a></address>
      <p>
        <b>Možno však skôr potrebuje spropagovať svoju novú knihu.</b>
      </p>
      <p><b>Edward Snowden </b>je známym americkým whistleblowerom. V roku 2013 zverejnil informácie o rozsiahlych sledovacích a odpočúvacích <b>programoch NSA</b>. Dnes podľa <a href="https://www.theguardian.com/us-news/ng-interactive/2019/sep/13/edward-snowden-interview-whistleblowing-russia-ai-permanent-record">dostupných informácií</a> žije v Rusku, kde mu bol udelený azyl. </p>
      <p>Často sa však vyjadruje aj k témam zo západu, najmä ak súvisia s bezpečnosťou a IT technológiami. Teraz hlavne preto, že v septembri vyšla jeho kniha <i>Permanent Record<b>.</b></i></p>
      <p><a href="https://www.vox.com/recode/2019/10/31/20940532/edward-snowden-facebook-nsa-whistleblower">Rozprával sa</a> aj s redaktorkou magazínu Recode ktorej povedal, že NSA už dnes pre ľudí nie je tou najväčšou hrozbou. Tú vraj treba hľadať inde, na stránkach a profiloch <b>Facebooku</b>.</p>
      <related>
        <a href="https://refresher.sk/70554-Byvaly-zamestnanec-CIA-mal-pristup-k-utajovanym-dokumentom-teraz-hovori-ktore-konspiracne-teorie-su-pravdive-a-ktore-nie"/>
      </related>
      <p><i>„Hlavným cieľom Facebooku, či už to verejne prizná alebo nie, je zostaviť perfektné záznamy o súkromných životoch a následne to využiť na vlastné obohatenie. A kašlať na dôsledky,“</i> hovorí Snowden.</p>
      <p><b>Podľa neho je to vlastne podobné ako to, čo robí NSA</b>. Podobný model má vraj aj Google. <i>„Tvária sa, akože spájajú ľudí. Och, a organizujeme dáta,“</i> dodáva. Podľa neho však majú vlády nad súkromnými spoločnosťami stále navrch, keďže môžu využívať viac zdrojov informácií. </p>
      <p>Technologické spoločnosti by nemali vraj byť schopné nahliadať do našich správ, ani pod zámienkou toho, že nám potom najčastejšie využívané kontakty vyskočia ako prvé. Podľa Snowdena tak paradoxne americký piaty dodatok ústavy chráni občanov skôr pred prehľadávaním bytov a odpočúvaním od vlád, kým <b>technologické spoločnosti si údajne môžu robiť, čo chcú</b>.</p>
      <figure>
        <img src="https://i.refresher.sk/public/matejkrajcovic/Books_Edward_Snowden257707636603.jpg"/>
        <figcaption>
          <cite>TASR</cite>
        </figcaption>
      </figure>
      <p>Faktom však zostáva, že ani tento <b>výrok nie je úplne pravdivý</b>. To, čo firmy s tvojimi osobnými dátami robia, by mali mať zverejnené v podmienkach používania danej služby. Už druhá vec je však to, že ich málokto číta. </p>
      <p>EÚ zasa prišla s pravidlami okolo tzv. GDPR, podľa ktorých môžeš technologickú, alebo akúkoľvek inú spoločnosť požiadať o to,<b> aby zo svojich záznamov vymazala úplne všetko, čo sa týka tvojej osoby.</b></p>
      <p>Závažné pochybenia ohľadne súkromia a bezpečnosti by tiež mohli mať negatívny dopad na verejnú mienku o danej firme. Takto kvôli mnohým škandálom prakticky skončila spoločnosť Yahoo. Dnes ju na spravovanie e-mailov používa už len málokto. </p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/53350-Zajtra-sa-chysta-velky-bojkot-Facebooku-Na-protest-proti-zneuzivaniu-dat-a-vypovedi-Zuckerberga-sa-ludia-odmietaju-prihlasit-cely-den"/>
        <a href="https://refresher.sk/53066-Facebook-nechal-zneuzit-osobne-data-milionov-ludi-Existuje-sposob-ako-na-socialnej-sieti-ochranit-tie-svoje"/>
        <a href="https://refresher.sk/49994-Facebook-nici-nasu-spolocnost-a-trha-ju-na-marne-kusky-Byvaly-viceprezident-pre-uzivatelsky-rast-kritizuje-co-sa-z-neho-stalo"/>
        <a href="https://refresher.sk/54010-Na-Facebooku-uz-coskoro-mozno-najdes-lasku-Zuckerberg-potvrdil-ze-socialna-siet-dostane-vlastnu-zoznamku"/>
        <a href="https://refresher.sk/55639-Facebook-pripravuje-funkci-ktera-ti-ukaze-kolik-casu-na-nem-travis"/>
        <a href="https://refresher.sk/55528-Automaticky-hrajuce-videoreklamy-ta-zacnu-otravovat-v-Messengeri-Vedla-sprav-od-kamaratov-budes-mat-prehlad-o-vsemoznych-produktoch"/>
        <a href="https://refresher.sk/55089-Facebook-planuje-odstartovat-vlastne-spravy-chce-tak-zabranit-sireniu-hoaxov"/>
        <a href="https://refresher.sk/70355-Slovenskou-divocinou-Boli-sme-v-tajuplnych-pralesoch-patrat-ako-pomoct-nasej-prirode-Stretli-sme-aj-medveda-a-jelene"/>
      </related>
    </article>
  </body>
</html>
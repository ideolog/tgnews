<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/01/sud-vzyav-pid-chastkovyj-domashnij-aresht-ekszastupnyka-golovy-harkivskoyi-oda/"/>
    <meta property="og:site_name" content="Рубрика"/>
    <meta property="article:published_time" content="2019-11-01T09:05:44+00:00"/>
    <meta property="og:title" content="Суд взяв під частковий домашній арешт ексзаступника голови Харківської ОДА"/>
    <meta property="og:description" content="Київський районний суд Харкова обрав запобіжний захід у вигляді нічного домашнього арешту колишньому заступнику голови Харківської обласної державної адміністрації Євгену Шахненку, підозрюваному у службовій недбалості. Передає Інтерфакс-Україна. “Клопотання задовольнити. Застосувати до Шахненка Євгена Дем’яновича… запобіжний захід у вигляді домашнього арешту, а саме заборонити підозрюваному залишати житло… в період із 22:00 до 6:00”, – йдеться в […]"/>
  </head>
  <body>
    <article>
      <h1>Суд взяв під частковий домашній арешт ексзаступника голови Харківської ОДА</h1>
      <address><time datetime="2019-11-01T09:05:44+00:00">01 Nov 2019, 09:05</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/10/sud-620x420.jpg"/>
      </figure>
      <p>
        <b>
          <b>Київський районний суд Харкова обрав запобіжний захід у вигляді нічного домашнього арешту колишньому заступнику голови Харківської обласної державної адміністрації Євгену Шахненку, підозрюваному у службовій недбалості.</b>
        </b>
      </p>
      <p>Передає <a href="https://ua.interfax.com.ua/news/general/622078.html">Інтерфакс-Україна.</a></p>
      <p>“Клопотання задовольнити. Застосувати до Шахненка Євгена Дем’яновича… запобіжний захід у вигляді домашнього арешту, а саме заборонити підозрюваному залишати житло… в період із 22:00 до 6:00”, – йдеться в рішенні, ухваленому слідчим суддею Світланою Муратовою.</p>
      <p>Запобіжний захід діє до 26 грудня.</p>
      <p>Прокурор клопотав про обрання запобіжного заходу у вигляді цілодобового домашнього арешту. Шахненко і його адвокат заперечували проти задоволення клопотання, яке, за їхніми словами, є необґрунтованим, а ризики, на які посилався прокурор, відсутні.</p>
      <p>Проте у коментарі журналістам Шахненко сказав, що не подаватиме апеляцію на рішення слідчого судді. “Підкорятимуся рішенню суду”, – сказав він.</p>
      <p>Як повідомлялося, 26 жовтня 2019 року прокуратура оголосила Шахненку про підозру у службовій недбалості (ч. 2 ст. 267 Кримінального кодексу України). За даними досудового слідства, в 2014-2015 роках підозрюваний, який тоді обіймав посаду директора департаменту обладміністрації, погодив проектно-кошторисну документацію та прийняв виконані роботи з реконструкції Малоданилівських очисних споруд, хоча поставлене фірмою-підрядником обладнання не відповідало технічним стандартам. Збиток, завданий унаслідок державі, за даними слідства, становить понад 7 млн грн.</p>
      <p>Євген Шахненко обіймав посаду заступника Харківської облдержадміністрації в 2015-2019 роках, до цього очолював департамент капітального будівництва ХОДА.</p>
      <p><b>Раніше:</b> у січні 2017 року прес-служба Генеральної прокуратури України повідомила, що харківські правоохоронці викрили групу в складі чотирьох людей, які протягом 2014-2016 років шляхом зловживання службовим становищем та підробкою офіційних документів заволоділи коштами державного та обласного бюджетів загальною сумою 18 млн грн, виділених на закупівлю устаткування і виконання робіт із реконструкції очисних споруд каналізації Малоданилівської селищної ради. Усім чотирьом було повідомлено про підозру у вчиненні кримінального злочину, передбаченого ч. 5 ст. 191 (привласнення, розтрата майна або заволодіння ним шляхом зловживання службовим становищем) Кримінального кодексу України, і до них застосовано запобіжний захід у вигляді тримання під вартою з можливістю внесення застави розміром від 206 до 400 тис. грн.</p>
    </article>
  </body>
</html>
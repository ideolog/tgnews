<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/el-barca-visita-mila-amb-lobjectiu-de-mantenir-linvicte-a-leurolliga/noticia/2960201/"/>
    <meta property="og:site_name" content="CCMA"/>
    <meta property="article:published_time" content="2019-11-01T09:27:04+00:00"/>
    <meta property="og:title" content="El Barça visita Milà amb l'objectiu de mantenir-se invicte a l'Eurolliga"/>
    <meta property="og:description" content="L'equip blaugrana visita un altre equip en alça, l'Armani Milà d'Ettore Messina, Luis Scola i el Chacho Rodríguez"/>
  </head>
  <body>
    <article>
      <h1>El Barça visita Milà amb l'objectiu de mantenir-se invicte a l'Eurolliga</h1>
      <h2>L'equip blaugrana visita un altre equip en alça, l'Armani Milà d'Ettore Messina, Luis Scola i el Chacho Rodríguez</h2>
      <address><time datetime="2019-11-01T09:27:04+00:00">01 Nov 2019, 09:27</time> by <a rel="author">esport3</a></address>
      <p>El Barça de bàsquet buscarà <b>aquest vespre (20.00) continuar amb la ratxa de victòries a l'Eurolliga</b>. L'equip és líder en solitari de la competició després de<b> guanyar els cinc partits disputats fins ara</b>, i juga el sisè a la pista de<b> l'Armani de Milà, un altre dels conjunts que han començat forts a Europa.</b></p>
      <p><b>Malcolm Delaney</b> és la gran novetat en l'expedició blaugrana. El base nord-americà podria reaparèixer després de dues setmanes d'absència per lesió i permetrà donar descans a alguns dels seus companys, especialment a <b>Adam Hanga</b>, que ha hagut de reconvertir-se davant les baixes del mateix <b>Delaney, de Pangos, d'Heurtel i de Ribas</b>. Caldrà veure quin paper té a partir d'ara el jove<b> Leandro Bolmaro</b>, que ha anat tenint un rendiment creixent com a complement de Hanga en la direcció del joc.    </p>
      <p>El de Milà serà el primer de tres desplaçaments consecutius que posaran a prova la solidesa del liderat del Barça: després de visitar els d'Ettore Messina, els de Pesic buscaran el triomf<b> a la pista del Zalgiris i a la d'un Reial Madrid</b> que a diferència del Barça no ha començat bé la competició i ja compta 3 derrotes per només 2 victòries.  </p>
    </article>
  </body>
</html>
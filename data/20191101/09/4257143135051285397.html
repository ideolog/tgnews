<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/01/babosek-szazszazalekosan-zartak-a-csoportkort"/>
    <meta property="og:site_name" content="infostart"/>
    <meta property="article:published_time" content="2019-11-01T09:54:00+00:00"/>
    <meta property="og:title" content="Babosék százszázalékosan zárták a csoportkört"/>
    <meta property="og:description" content="Harmadik mérkőzését is megnyerte a már elődöntős és címvédő Babos Tímea, Kristina Mladenovic páros a sencseni tenisz WTA-világbajnokságon, így százszázalékosan zárta a csoportkört."/>
  </head>
  <body>
    <article>
      <h1>Babosék százszázalékosan zárták a csoportkört</h1>
      <address><time datetime="2019-11-01T09:54:00+00:00">01 Nov 2019, 09:54</time> by <a rel="author">Infostart / MTI</a></address>
      <h3>Harmadik mérkőzését is megnyerte a már elődöntős és címvédő Babos Tímea, Kristina Mladenovic páros a sencseni tenisz WTA-világbajnokságon, így százszázalékosan zárta a csoportkört.</h3>
      <p>A magyar, francia duó pénteken döntő rövidítésben bizonyult jobbnak az elsőként rangsorolt Elise Mertens, Arina Szabalenka belga, fehérorosz kettősnél a Vörös csoport harmadik fordulójában.</p>
      <p>Az első szettben 4:4-ig úgy haladtak fej fej mellett a felek, hogy mindkét páros kétszer-kétszer vesztette el saját szervajátékát. A hajrában aztán a rivális koncentrált jobban, így 36 perc után játszmaelőnybe került. A folytatásban már a harmadik helyen kiemelt Babosék játszottak jobban, adogatóként minden játékot megnyertek, de kétszer fogadóként is sikerrel jártak, így kevesebb mint félóra alatt egyenlítettek.</p>
      <p>A döntő rövidítésben 4-4-ig volt szoros az állás, utána már csak egyetlen pontot engedett ellenfelének Babos és Mladenovic.</p>
      <p>A csoportelsőként továbbjutó duóra a szombati elődöntőben a Samantha Stosur, Suaj Csang ausztrál, kínai páros vár.</p>
      <aside>Páros, Vörös csoport, 3. forduló:<br/>Babos Tímea, Kristina Mladenovic (magyar, francia, 3.)-Elise Mertens, Arina Szabalenka (belga, fehérorosz, 1.) 4:6, 6:2, 10-5</aside>
    </article>
  </body>
</html>
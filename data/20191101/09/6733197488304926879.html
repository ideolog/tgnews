<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/automobilky-v-cesku-utraceji-stamiliony-za-reklamu-skode-slape-na-paty-hyundai"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-01T09:55:00+00:00"/>
    <meta property="og:title" content="Automobilky v Česku utrácejí stamiliony za reklamu. Škodě šlape na paty Hyundai"/>
    <meta property="og:description" content="V Mladé Boleslavi pořádně investují do reklamy a česká veřejnost je k myšlence autonomních vozidel spíše vlažná. Průzkum Nielsen Admosphere přináší zajímavé postřehy ze světa aut."/>
  </head>
  <body>
    <article>
      <h1>Automobilky v Česku utrácejí stamiliony za reklamu. Škodě šlape na paty Hyundai</h1>
      <h2>V Mladé Boleslavi pořádně investují do reklamy a česká veřejnost je k myšlence autonomních vozidel spíše vlažná. Průzkum Nielsen Admosphere přináší zajímavé postřehy ze světa aut.</h2>
      <address><time datetime="2019-11-01T09:55:00+00:00">01 Nov 2019, 09:55</time> by <a rel="author">AutoRevue.cz</a></address>
      <p>Jak se zatím staví česká společnost k autonomním vozidlům, kolik lidí u nás vlastní řidičský průkaz nebo kolik peněz již letos v ČR stačily automobilky utratit za reklamu? Výzkumná agentura Nielsen Admosphere přináší odpověď na všechny tyto otázky díky své nejnovější studii. Úplné závěry si ale v ohledu názoru veřejnosti nedělejte, průzkum byl realizován na vzorku pouhé pětistovky respondentů.</p>
      <p>Nejprve agentura přichází s informacemi, že řidičský průkaz má v současnosti naprostá většina lidí (83 %). Oprávnění pak nemá a ani si ho neplánuje pořídit 12 % respondentů. Co se týče počtu aut na jednu domácnost, nejčastější variantou je dostupnost jednoho (49 %) nebo dvou (31 %) aut. Tři a více aut najdeme jen u 5 % lidí.</p>
      <related>
        <a href="https://www.autorevue.cz/fenomen-pistaciove-fabie-ohromne-narusta-tezit-z-nej-muzete-i-vy-vytahujte-fotaky"/>
      </related>
      <p>Další část výzkumu se zaměřila na autonomní auta a zejména pak na jejich přínos a bezpečnost. Čeští respondenti jsou v této otázce rozděleni, a to dokonce poměrně rovnoměrně – zhruba na třetiny. S vývojem těchto vozidel totiž souhlasí 31 %, velmi podobná část (32 %) má k vývoji autonomních vozů neutrální postoj a 37 % s ním nesouhlasí. Nejvíce nesouhlasných postojů lze přitom najít mezi respondenty nad 45 let věku.</p>
      <p>Lidé, kteří s vývojem autonomních vozů souhlasili, pak v 58 % případů uvedli výhodu, že samořízená auta pomohou zlepšit plynulost dopravy. 42 % se líbí, že řidičům by tato auta ušetřila čas, protože by jim umožnila věnovat se při jízdě i jiným činnostem a 41 % si myslí, že by pomohla zkvalitnit služby jako taxi, kurýrní služby a podobně.</p>
      <related>
        <a href="https://www.autorevue.cz/hyundai-investuje-pres-800-miliard-do-autonomnich-aut-podporu-ma-i-od-vlady"/>
      </related>
      <p>Z tábora skeptických hlasů se největší část ztotožnila s výrokem, že s vývojem samořízených vozidel nesouhlasí z obavy o jejich spolehlivost (63 %) a 56 % má obavy o jejich bezpečnost. 54 % také považuje za důležité, aby měl řidič v autě svobodu a kontrolu nad vozem.</p>
      <p>Výzkum se nakonec zaměřil i na oblast automobilové reklamy. Největším inzerentem je domácí Škoda, která v období leden – září 2019 umístila reklamu v českých médiích v hodnotě 417 milionů korun. Oproti stejnému období v roce 2018 je to pro Škodu skoro stoprocentní navýšení, jak ukazuje tabulka v galerii. Na druhém místě je letos Hyundai (cca 413 milionů korun) a třetí je Volkswagen (cca 311 milionů korun).</p>
      <table>
        <tr>
          <th colspan="4">TOP 5 automobilek, které v ČR utrácejí nejvíce peněz za reklamu</th>
        </tr>
        <tr>
          <td>
            <b>Automobilka</b>
          </td>
          <td align="center">
            <b>Leden - září 2018 </b>
          </td>
          <td align="center">
            <b>Leden - září 2019</b>
          </td>
          <td align="center">
            <b>Počet registrovaných aut*</b>
          </td>
        </tr>
        <tr>
          <td>
            <b>1. Škoda</b>
          </td>
          <td align="center">212.425.000 Kč</td>
          <td align="center">417.299.000</td>
          <td align="center">64.656</td>
        </tr>
        <tr>
          <td>
            <b>2. Hyundai</b>
          </td>
          <td align="center">375.417.000 Kč</td>
          <td align="center">412.642.000</td>
          <td align="center">14.337</td>
        </tr>
        <tr>
          <td>
            <b>3. Volkswagen</b>
          </td>
          <td align="center">299.079.000 Kč</td>
          <td align="center">310.827.000</td>
          <td align="center">15.990</td>
        </tr>
        <tr>
          <td>
            <b>4. Toyota</b>
          </td>
          <td align="center">210.084.000 Kč</td>
          <td align="center">204.610.000</td>
          <td align="center">7794</td>
        </tr>
        <tr>
          <td>
            <b>5. Ford</b>
          </td>
          <td align="center">209.107.000 Kč</td>
          <td align="center">175.957.000</td>
          <td align="center">7079</td>
        </tr>
        <tr>
          <td colspan="4">*v období 1-9/2019 v ČR, zdroje dat: Nielsen Admosphere, SDA</td>
        </tr>
      </table>
      <related>
        <h4>Určitě si přečtěte</h4>
        <a href="https://www.autorevue.cz/10-spolehlivych-motoru-drzaku-jejichz-koupi-neslapnete-vedle"/>
        <a href="https://www.auto.cz/ziskal-oscara-mel-prvni-saab-v-ceskoslovensku-a-ted-se-znovu-potkali-131826"/>
        <a href="https://www.autorevue.cz/v-cine-zarizli-dotace-na-elektromobily-nasledek-na-sebe-nenechal-dlouho-cekat"/>
        <a href="https://www.auto.cz/cech-vyrazil-do-kolumbie-najit-dedeckuv-mustang-z-roku-1967-prectete-si-o-jeho-pribehu-131921"/>
        <a href="https://www.autorevue.cz/v-cesku-byla-spatrena-temer-neznama-skoda-scala-muze-jezdit-i-za-1-kc/km"/>
        <a href="https://www.autorevue.cz/slavny-navrhar-rozzuril-ferrari-stacila-jedna-nevinna-fotografie-se-supersportem"/>
        <a href="https://www.autorevue.cz/nova-skoda-superb-scout-do-detailu-presvedci-vas-stale-stejny-recept"/>
        <a href="https://www.autorevue.cz/peugeot-908-rc-wiki-historie-motor-v12-hdi-lmp1"/>
        <a href="https://www.autorevue.cz/bmw-rady-3-touring-ma-ceske-ceny-kombik-zacina-lehce-nad-milionem-nafta-je-zaklad"/>
        <a href="https://www.autorevue.cz/mocny-ford-mustang-gt500-se-do-evropy-nepodiva-kvuli-emisim"/>
        <a href="https://www.autorevue.cz/karel-gott-a-jeho-auta-mel-porsche-911-i-golf-prvni-vuz-hned-naboural"/>
        <a href="https://www.autorevue.cz/cesi-se-zblaznili-do-pistaciove-fabie-existuje-ale-neco-mnohem-raritnejsiho"/>
      </related>
    </article>
  </body>
</html>
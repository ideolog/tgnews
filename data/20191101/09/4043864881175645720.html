<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/1/7230709/"/>
    <meta property="og:site_name" content="Українська правда"/>
    <meta property="article:published_time" content="2019-11-01T09:19:05+00:00"/>
    <meta property="og:title" content="На адмінкордоні з Кримом окупанти схопили українця і кинули за ґрати"/>
    <meta property="og:description" content="Співробітники прикордонного управління російської ФСБ, які незаконно перебувають в анексованому Криму, затримали на в’їзді на півострів громадянина України."/>
  </head>
  <body>
    <article>
      <h1>На адмінкордоні з Кримом окупанти схопили українця і кинули за ґрати</h1>
      <address>
        <time datetime="2019-11-01T09:19:05+00:00">01 Nov 2019, 09:19</time>
      </address>
      <p>Співробітники прикордонного управління російської ФСБ, які незаконно перебувають в анексованому Криму, затримали на в'їзді на півострів громадянина України.</p>
      <p><b>Джерело:</b> <a href="https://ua.krymr.com/a/novyny-krymu-fsb-zatrymannia-na-adminkordoni-ukraintsia/30247674.html">Крим.Реалії</a></p>
      <p><b>Деталі:</b> Українця затримали на пункті пропуску в Армянську при перетині адмінкордону Криму з Херсонською областю.</p>
      <p>Як стверджують окупанти, затриманий нібито "намагався потрапити в Крим під іншим прізвищем".</p>
      <p>"Чоловік навмисне змінив свої установчі дані, звернувшись для цього до міграційної служби України та оформивши новий паспорт", – цитують ФСБ кримські і російські ЗМІ.</p>
      <p>Окупанти також зазначили, що "в'їзд українцеві в Росію заборонений до вересня 2020 року УФМС у Санкт-Петербурзі і Ленінградській області".</p>
      <p>Повідомляється, що стосовно затриманого порушено кримінальну справу, а також обрано запобіжний захід у вигляді взяття під варту на два місяці.</p>
      <p>Як <a href="https://www.facebook.com/permalink.php?story_fbid=932893927081489&amp;id=100010826715986">повідомила</a> прессекретар прокуратури АРК Катерина Діденко, слідчими зареєструвано кримінальне провадження за фактом незаконного затримання та позбавлення волі громадянина України, за ч. 2 ст. 146 КК України (незаконне позбавлення волі або викрадення людини). Санкція статті передбачає покарання у виді обмеження волі на строк до п'яти років або позбавлення волі на той самий строк.</p>
      <p>Пряма мова: "Так званий "суд" в Криму арештував на два місяці жителя Закарпатської області, який намагався перетнути адмінмежу Херсонської області з тимчасово окупованим півостровом. У чоловіка начебто була заборона в’їзду до Російської Федерації до 2020 року, проте, країна – агресор не може забороняти громадянам України вільно пересуватися територією нашої держави".</p>
      <related>
        <a href="https://www.pravda.com.ua/news/2019/10/31/7230648/"/>
        <a href="https://www.pravda.com.ua/news/2019/10/31/7230630/"/>
        <a href="https://www.pravda.com.ua/news/2019/10/31/7230593/"/>
      </related>
    </article>
  </body>
</html>
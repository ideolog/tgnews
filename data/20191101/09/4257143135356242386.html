<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/01/ha-igy-haladunk-nem-lesz-meg-a-klimacel"/>
    <meta property="og:site_name" content="infostart"/>
    <meta property="article:published_time" content="2019-11-01T09:43:00+00:00"/>
    <meta property="og:title" content="Ha így haladunk, nem lesz meg a klímacél"/>
    <meta property="og:description" content="Az Európai Környezetvédelmi Ügynökség jelentése szerint kevés, amit a tagállamok tesznek."/>
  </head>
  <body>
    <article>
      <h1>Ha így haladunk, nem lesz meg a klímacél</h1>
      <address><time datetime="2019-11-01T09:43:00+00:00">01 Nov 2019, 09:43</time> by <a rel="author">Infostart / MTI</a></address>
      <h3>Az Európai Környezetvédelmi Ügynökség jelentése szerint kevés, amit a tagállamok tesznek.</h3>
      <p>Jelentős előrelépések történtek, ugyanakkor további erőfeszítésekre van szükség az Európai Unió 2030-as klímavédelmi célkitűzéseinek teljesítéséhez - írta friss jelentésében az Európai Környezetvédelmi Ügynökség (EEA).</p>
      <p>Ezen értékelés szerint sokat kellene még tenni ahhoz, hogy a következő évtized végére sikerüljön az üvegházhatású gázok kibocsátásának 40 százalékos csökkentése az 1990-es szinthez képest.</p>
      <p>Amennyiben a tagállamok pusztán folytatják a jelenlegi intézkedéseiket, az mindössze 30 százalékos mérséklést tenne lehetővé, de még akkor is csupán 36 százalék fog teljesülni, ha addig minden egyes tervezett intézkedést végrehajtanak.</p>
      <p>A koppenhágai székhelyű ügynökség üdvözölte, hogy tavaly mintegy 2 százalékos csökkenést regisztráltak az előző évhez képest, azonban arra figyelmeztetett, hogy a növekvő energiafogyasztás nehezíti a megújuló források arányának emelkedését.</p>
      <p>Kiemelték: tíz tagállam jó úton halad a rövid távú, 2020-as célkitűzések elérése felé, de csak háromról - Görögországról Portugáliáról, Svédországról - mondható ez el a 2030-as célokat illetően is.</p>
      <p>Az EEA hangsúlyozta, hogy</p>
      <blockquote>határozottabb fellépésre van szükség az energiahatékonyság fokozása és a közlekedési szektor zöldítése terén.</blockquote>
      <p>Utóbbi az egyetlen olyan ágazat, amelyben jelenleg is nő a károsanyag-kibocsátás.</p>
      <p>Ursula von der Leyen, az Európai Bizottság elnöke fontos célkitűzésként határozta meg az EU úgynevezett szén-dioxid-semlegességének elérését 2050-re, valamint a már elfogadott klímavédelmi célok számottevő szigorítását.</p>
      <p>Sokak szerint mindazonáltal a közösség nem veszi elég komolyan ezt a kérdést, az európai uniós vezetők legutóbbi kétnapos csúcsértekezletén például mindössze 12 percet szenteltek a témának.</p>
      <p>
        <i>Nyitókép: MTI Fotó: Marjai János</i>
      </p>
    </article>
  </body>
</html>
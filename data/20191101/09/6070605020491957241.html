<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/home-mata-seva-dona-Castellbisbal_0_2336166454.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T09:23:10+00:00"/>
    <meta property="og:title" content="Un home mata la seva dona a Castellbisbal"/>
    <meta property="og:description" content="La policia el deté després de confessar el crim a la comissaria"/>
  </head>
  <body>
    <article>
      <h1>Un home mata la seva dona a Castellbisbal</h1>
      <h2>La policia el deté després de confessar el crim a la comissaria</h2>
      <address>
        <time datetime="2019-11-01T09:23:10+00:00">01 Nov 2019, 09:23</time>
      </address>
      <p>Un home va confessar ahir a la nit que havia matat a ganivetades la seva parella durant una discussió. L'home, de 52 anys, es va presentar a la comissaria de la Policia Local de Castellbisbal al voltant de les 11 de la nit. Després de la confessió, va quedar detingut i diversos efectius es van dirigir a l'escenari del crim: la barraca d'un hort d'una masia de Castellbisbal, on vivien l'autor confés i la víctima. Allà van trobar el cos sense vida de la dona. La jutge de guàrdia de Rubí va fer dijous a la nit l'aixecament del cadàver i ara està pendent de rebre l'atestat dels Mossos d'Esquadra sobre el cas. Segons el Tribunal Superior de Justícia de Catalunya (TSJC), no constaven antecedents judicials de violència entre la parella.</p>
      <p>L'autor confés i la víctima, de nacionalitat espanyola i originaris del Marroc, tenien fills en comú i vivien a Castellbisbal des de feia anys. L'Ajuntament del municipi, quan van conèixer els fets, va activar els serveis d'atenció psicològica del Centre d'Urgències i Emergències Socials de Barcelona (CUESB) per atendre els familiars. L'home, que continua detingut, es preveu que passi a disposició judicial durant el cap de setmana. Els agents de la Divisió d'Investigació Criminal (DIC) dels Mossos s'han fet càrrec de la investigació. L'Ajuntament de Castellbisbal ha decretat avui tres dies de dol al municipi. També ha convocat una concentració dilluns a la tarda, a la plaça de l'Església, per mostrar el rebuig a aquest feminicidi.</p>
      <p>Aquest és el segon crim masclista en menys de dues setmanes a Catalunya. El diumenge 20 d'octubre els Mossos van detenir un home de 29 anys i nacionalitat equatoriana a Vic com a presumpte autor de <a href="https://www.ara.cat/societat/mossos-esquadra-detenen-home-mort-dona-vic-assassinat-masclista_0_2328967237.html">la mort de la seva exparella</a>. La policia va trobar el cos sense vida de la dona dins un pis de la capital d'Osona. La jutge de guàrdia de Vic va passar el cas al jutjat amb competències de violència contra les dones i no hi havia antecedents judicials de violència entre la parella.</p>
      <p>Segons les dades del departament d'Interior i l'Institut Català de les Dones, amb el crim de Castellbisbal ja són vuit les dones assassinades aquest any a Catalunya per violència masclista, una més que en tot el 2018 (quan van ser set). Dues de les dones del recompte d'aquest any van ser assassinades el 2018 però s'han conegut el 2019. En el conjunt d'Espanya ja són 51 les dones assassinades per violència masclista aquest any, també una més que en tot el 2018 (quan van ser 50).</p>
    </article>
  </body>
</html>
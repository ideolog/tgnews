<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/hoteli-v-istri-so-med-pocitnicami-dobro-zasedeni"/>
    <meta property="og:site_name" content="Primorske novice"/>
    <meta property="article:published_time" content="2019-11-01T09:46:27+00:00"/>
    <meta property="og:title" content="Hoteli v Istri so med počitnicami dobro zasedeni"/>
    <meta property="og:description" content="Hoteli v slovenski Istri v času krompirjevih počitnic beležijo dobro zasedenost, v piranski občini je bila ta denimo že v začetku tedna približno 75-odstotna, okoli 70-odstotno zasedenost hotelskih zmogljivosti pričakujejo tudi v Kopru. To obdobje je sicer že tradicionalno namenjeno družinskim oddihom, čemur se prilagajajo tudi ponudniki."/>
  </head>
  <body>
    <article>
      <h1>Hoteli v Istri so med počitnicami dobro zasedeni</h1>
      <address><time datetime="2019-11-01T09:46:27+00:00">01 Nov 2019, 09:46</time> by <a rel="author">STA</a></address>
      <p>
        <b>Hoteli v slovenski Istri v času krompirjevih počitnic beležijo dobro zasedenost, v piranski občini je bila ta denimo že v začetku tedna približno 75-odstotna, okoli 70-odstotno zasedenost hotelskih zmogljivosti pričakujejo tudi v Kopru. To obdobje je sicer že tradicionalno namenjeno družinskim oddihom, čemur se prilagajajo tudi ponudniki.</b>
      </p>
      <figure>
        <img src="https://static.primorske.si/foto/highres/istra/718064_f221piran02z.jpg"/>
        <figcaption>Foto: Zdravko Primožič/FPA</figcaption>
      </figure>
      <p><b>PORTOROŽ, PIRAN, KOPER, IZOLA</b> &gt; Hoteli piranske občine Piran so bili že v torek približno 75-odstotno zasedeni, so pojasnili v Turističnem združenju Portorož, kjer boljšo zasedenost pričakujejo ob koncih tedna in za praznike. Tako je bila minulo soboto hotelska zasedenost kar 95-odstotna, rezultati pa so primerljivi oziroma celo za odtenek boljši kot lani.</p>
      <p>Sicer pa večji portoroški hoteli v času počitnic ponujajo posebne družinske pakete ter pester animacijski program za družine in otroke, ki vključuje družinsko iskanje skritega zaklada, večerni pohod z baklami, zabavo za noč čarovnic, piknik na plaži s peko hrenovk in krompirja, ustvarjalne in kulinarične delavnice ter rekreativne aktivnosti na bazenu.</p>
      <h3>V času počitnic so prevladovale družine</h3>
      <p>Samo v Hotelih Bernardin, ki v Portorožu, Strunjanu in Izoli skupno upravlja s skoraj 1200 hotelskimi sobami, so v tem času v povprečju zasedeni 85-odstotno, kar je primerljivo z lanskim letom. Kot so navedli, so v času počitnic prevladovale predvsem družine. Največ je bilo slovenskih gostov, med vikendi pa tudi nekoliko več Italijanov in Avstrijcev.</p>
      <p>V Turistični organizaciji Koper so navedli, da bodo nastanitvene kapacitete v občini med krompirjevimi počitnicami glede na trenutne podatke dobro zasedene, in sicer v povprečju 70-odstotno. Med gosti pričakujejo največ Slovencev (približno 70 odstotkov), od tujih gostov pa največ Italijanov.</p>
      <h3>V Izoli kraljestvo rib</h3>
      <p>Nekateri koprski hoteli so pripravili posebne pakete za družine, v sredo so v mediteranskem vrtu Purissima na Škofijah za otroke pripravili Noč čarovnic s pestro animacijo in delavnicami. Vrata pa v teh dneh odpirajo tudi posamezne osmice na koprskem podeželju.</p>
      <p>V Izolo medtem te dni vabijo dnevi kraljestva ribe. Do 9. novembra bo 17 različnih izolskih restavracij in gostiln ponujalo posebne menije z ribjimi specialitetami. Že pred dnevi pa so v Turističnem združenju Izola postregli z uradnimi podatki o minulem turističnem obisku. Tako so v izolski občini v septembru zabeležili 52.705 nočitev oziroma tri odstotke več kot v enakem obdobju lani. Domačih gostov je bilo 42 odstotkov, sledili so Nemci, Avstrijci, Italijani in Čehi. V prvih devetih mesecih pa so v Izoli dosegli skoraj 457.000 nočitev, kar predstavlja sedemodstotno rast glede na leto prej.</p>
    </article>
  </body>
</html>
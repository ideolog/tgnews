<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980810027.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-01T09:52:00+00:00"/>
    <meta property="og:title" content="اصلاح فرآیند واگذاری دکه‌ها در کمیته شفافیت"/>
    <meta property="og:description" content="به گزارش ایسنا، اما انتشار اخباری در مورد اجاره دکه‌های سوپرلاکچری با قیمت‌های میلیاردی، آن هم در حالی که سهم شهرداری بنا به گفته مدیرعامل شرکت ساماندهی مشاغل، از اجاره این دکه‌ها ماهانه حدود ۱۰۰ تا ۳۰۰ هزار تومان بیشتر نیست، انتقادات زیادی را روانه مدیریت شهری کرده است به‌گونه‌ای که رئیس کمیته شفافیت و شهر هوشمند شورای شهر اسلامی تهران از لزوم اصلاح فرایند واگذاری دکه‌های مطبوعاتی در جلسات آتی کمیته شفافیت خبر داد."/>
  </head>
  <body>
    <article>
      <h1>اصلاح فرآیند واگذاری دکه‌ها در کمیته شفافیت</h1>
      <address>
        <time datetime="2019-11-01T09:52:00+00:00">01 Nov 2019, 09:52</time>
      </address>
      <p>  لیست دکه‌داران شهر تهران سرانجام پس از کش‌وقوس‌های فراوان در وبسایت شفافیت منتشر شد؛ لیست ۷۳صفحه‌ای که اطلاعات همه کیوسک‌های گل و مطبوعات با درجه و ناحیه شهری در آن منتشر شده است.</p>
      <p>به گزارش ایسنا، اما انتشار اخباری در مورد اجاره دکه‌های سوپرلاکچری با قیمت‌های میلیاردی، آن هم در حالی که سهم شهرداری بنا به گفته مدیرعامل شرکت ساماندهی مشاغل، از اجاره این دکه‌ها ماهانه حدود ۱۰۰ تا ۳۰۰ هزار تومان بیشتر نیست، انتقادات زیادی را روانه مدیریت شهری کرده است به‌گونه‌ای که رئیس کمیته شفافیت و شهر هوشمند شورای شهر اسلامی تهران از لزوم اصلاح فرایند واگذاری دکه‌های مطبوعاتی در جلسات آتی کمیته شفافیت خبر داد.</p>
      <p>بهاره آروین با بیان اینکه در مورد وضعیت واگذاری غرف بازارهای روز و موقت و کیوسک‌های گل و مطبوعات از تیرماه سال جاری نشست‌های مشترکی با مسئولان شهرداری تهران برگزار شد گفت: در این جلسات، شفافیت‌بخشی به وضعیت واگذاری کیوسک‌های گل و مطبوعات و  اصلاح فرآیند واگذاری، در دستور کار قرار گرفت.</p>
      <p>وی با بیان اینکه در تیرماه تصمیم گرفته شد تا اطلاعات کلیه کیوسک‌های سطح شهر تهران از جمله مکان کیوسک‌ها، افرادی که هر کدام از این کیوسک‌ها به آن‌ها واگذار شده است و مبلغ اجاره‌ای که بابت واگذاری کیوسک به شهرداری پرداخت می‌شود، حداکثر تا پایان مردادماه انتشار عمومی یابد، گفت: با اینکه اطلاعات مالک و آدرس دکه و مبلغی که شهرداری دریافت می‌کند روی وبسایت شفافیت قرار گرفته اماهنوز مشخص نیست آیا شخصی که کیوسک به او واگذار شده، آن کیوسک را با قیمت بسیار بیشتری به شخص دیگری اجاره داده است یا خیر؟.</p>
      <p>آروین در واکنش به انتشار اخباری که درباره مبادله چندمیلیونی و حتی میلیاردی دکه‌ها منتشر شد و سهم ناچیز شهرداری از این منبع پایدار، گفت: بر مبنای مصوبات جلسه تیرماه کمیته شفافیت با شرکت ساماندهی مشاغل، مقرر شده بود این شرکت دستورالعمل جدید پیشنهادی برای واگذاری کیوسک ها و غرف روزبازارها در فرآیندی رقابتی را به شورای شهر ارسال کند که این فرآیند جدید با هدف حذف رانت و انحصارهای موجود در این حوزه و اصلاح فرایند واگذاری دکه‌های گل و مطبوعات در جلسات آتی کمیته شفافیت و شهر هوشمند بررسی خواهد شد.</p>
    </article>
  </body>
</html>
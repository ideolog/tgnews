<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/na-poti-v-bolnisnico-zadel-na-lotu-243675"/>
    <meta property="og:site_name" content="Slovenske novice"/>
    <meta property="article:published_time" content="2019-11-01T09:15:00+00:00"/>
    <meta property="og:title" content="Na poti v bolnišnico zadel na lotu"/>
    <meta property="og:description" content="RALEIGH – Njegov dan je bil že skorajda popoln: dolgotrajno zdravljenje raka na debelem črevesu se je približevalo koncu, bolj za šalo kakor zares pa je upokojenec na poti do bolnišnice v amer..."/>
  </head>
  <body>
    <article>
      <h1>Na poti v bolnišnico zadel na lotu</h1>
      <h2>Zmagovalna srečka mu je prinesla 127.000 evrov. Američan je tisti dan še zadnjič prejel kemoterapijo.</h2>
      <address><time datetime="2019-11-01T09:15:00+00:00">01 Nov 2019, 09:15</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/28/1518616.jpg"/>
          <figcaption>Loterijska srečka ga bo po dragem zdravljenju finančno razbremenila. FOTO: Reuters</figcaption>
        </figure>
        <figure>
          <img src="https://www.slovenskenovice.si/images/slike/2019/10/28/1518617.jpg"/>
          <figcaption>Nekaj denarja bo shranil za primer bolezni. FOTO: Guliver/Gettyimages</figcaption>
        </figure>
      </slideshow>
      <p>RALEIGH – Njegov dan je bil že skorajda popoln: dolgotrajno zdravljenje raka na debelem črevesu se je približevalo koncu, bolj za šalo kakor zares pa je upokojenec na poti do bolnišnice v ameriški zvezni državi Severna Karolina, kamor je bil namenjen na še zadnjo kemoterapijo, kupil loterijsko srečko.</p>
      <figure>
        <img src="https://www.slovenskenovice.si/images/slike/2019/10/28/1518617.jpg"/>
        <figcaption>Nekaj denarja bo shranil za primer bolezni. FOTO: Guliver/Gettyimages</figcaption>
      </figure>
      <p>Že prva je bila dobitna, saj se je <b>Ronnieju Fosterju</b> nasmehnilo pet dolarjev, zato je kupil še dva lističa: ko je s prvega spraskal premaz, se mu je pokazala ničla, ko ga je spraskal drugega, pa kar pet ničel. Pred njimi pa številka dve. Da je zadel 200.000 dolarjev oziroma 180.000 evrov, ni mogel verjeti, zato je nasmejanega uslužbenca dvakrat vprašal, ali je zares dobitnik ali zapis na lističu narobe razume.<br/><br/>Ko ga je prijazen mladenič napotil na sedež loterije, je spoznal, da gre zares: najprej je poskrbel za zdravje, se odpeljal v bolnišnico in še zadnjič, tako upa, prejel odmerek močnih zdravil, potem pa je krenil po dobitek. Po plačilu vseh dajatev mu je ostalo zajetnih 127.000 evrov.<br/><br/>Po mukotrpnem zdravljenju se mu je vendarle nasmehnila sreča: denar resda ne sme biti sveta vladar, a ob tako vrtoglavih stroških zdravljenja, ki ga je moral kljub urejenemu zdravstvenemu zavarovanju financirati tudi iz prihrankov, mu bo znesek vsekakor olajšal nadaljnje življenje.</p>
      <blockquote>Kljub zavarovanju je moral del zdravljenja plačati sam.</blockquote>
      <p>Ko mu bo dal zdravnik zeleno luč, si bo privoščil krajši oddih, preostanek nagrade pa bo odgovorno shranil, saj se zaveda, da mu jo lahko zdravje znova zagode. Zadnja ameriška raziskava s področja stroškov zdravljenja raka je namreč pokazala, da skoraj polovica bolnikov čez lužo kljub zavarovanju primakne še okoli 80.000 evrov za dve leti terapij, zlate rezerve so tako zanesljivo dobrodošle. </p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-maruti-suzuki-car-sale-improved-in-october-month-2826680.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T09:19:22+00:00"/>
    <meta property="og:title" content="ऑटो सेक्टर: 7 महीने बाद अक्टूबर में मारुति की सेल में आया सुधार, Swift-Baleno की सेल बढ़ी"/>
    <meta property="og:description" content="देश की सबसे बड़ी कार निर्माता कंपनी मारुति सुजुकी इंडिया की कुल बिक्री अक्टूबर में 4.5 प्रतिशत बढ़कर 1,53,435 इकाई पर रही। कंपनी ने शुक्रवार को यह जानकारी दी। एक साल पहले के इसी महीने में कंपनी ने..."/>
  </head>
  <body>
    <article>
      <h1>ऑटो सेक्टर: 7 महीने बाद अक्टूबर में मारुति की सेल में आया सुधार, Swift-Baleno की सेल बढ़ी</h1>
      <address><time datetime="2019-11-01T09:19:22+00:00">01 Nov 2019, 09:19</time> by <a rel="author">एजेंसी,नई दिल्ली</a></address>
      <p>देश की सबसे बड़ी कार निर्माता कंपनी मारुति सुजुकी इंडिया की कुल बिक्री अक्टूबर में 4.5 प्रतिशत बढ़कर 1,53,435 इकाई पर रही। कंपनी ने शुक्रवार को यह जानकारी दी। एक साल पहले के इसी महीने में कंपनी ने 1,46,766 गाड़ियां बेची थीं।</p>
      <p>मारुति सुजुकी ने बयान में कहा कि इस साल अक्टूबर में घरेलू बाजार में भी उसकी बिक्री 4.5 प्रतिशत बढ़कर 1,44,277 इकाई रही। अक्टूबर 2018 में यह आंकड़ा 1,38,100 वाहनों पर था।</p>
      <p>ऑल्टो, वैगन आर और एस - प्रेसो समेत कंपनी की मिनी कारों की बिक्री इस दौरान 13.1 प्रतिशत घटकर 28,537 वाहन रह गई। एक साल पहले अक्टूबर महीने में यह आंकड़ा 32,835 इकाई पर था।</p>
      <p>इसी तरह स्विफ्ट, सेलेरियो, इग्निस, बलेनो और डिजायर समेत कॉम्पैक्ट वाहन खंड में कंपनी की बिक्री 15.9 प्रतिशत बढ़कर 75,094 इकाई हो गई, जो अक्टूबर 2018 में 64,789 इकाई थी।</p>
      <p>कंपनी की मध्यम आकार की सेडान कार सियाज की बिक्री 39.1 प्रतिशत घटकर 2,371 इकाई पर आ गई। पिछले साल इसी महीने में उसने 3,892 सियाज कारें बेची थीं।</p>
      <p>यूटिलिटी वाहनों विटारा ब्रेजा, एस क्रॉस और अर्टिगा की बिक्री बढ़कर 23,108 इकाई पर रही, जो एक साल पहले इसी महीने में 20,764 इकाई पर थी। कंपनी का निर्यात 5.7 प्रतिशत बढ़कर 9,158 इकाई रहा, जो एक साल पहले अक्टूबर में 8,666 वाहनों पर था।<br/><a href="https://www.livehindustan.com/business/story-sbi-cut-interest-rate-on-your-savings-like-fd-and-td-know-details-2826567.html">आज से SBI चलाएगा आपकी बचत पर कैंची, आपको होगा इतना नुकसान</a></p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/tajsan-fjuri-pribra-15-mln-dolara-za-debjuta-si-v-kecha.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T09:09:00+00:00"/>
    <meta property="og:title" content="Тайсън Фюри прибра 15 млн. долара за дебюта си в кеча"/>
    <meta property="og:description" content="Британският боксьор победи Броун Строуман"/>
  </head>
  <body>
    <article>
      <h1>Тайсън Фюри прибра 15 млн. долара за дебюта си в кеча</h1>
      <h2>Британският боксьор победи Броун Строуман</h2>
      <address>
        <time datetime="2019-11-01T09:09:00+00:00">01 Nov 2019, 09:09</time>
      </address>
      <p>Британският боксьор Тайсън Фюри направи впечатляващ и доста скъп дебют на кеч ринга. Бившият световен шампион в тежка категория победи Броун Строуман в първия си мач в шоуто, което има огромна популярност отвъд Океана.</p>
      <p>Освен ефективната победа на Фюри, впечатляващ е и хонорарът му за участие. Според "Дейли Мейл" той е прибрал в касата си 15 млн. долара, за да се появи на ринга. </p>
      <figure>
        <img src="https://img.bg.sof.cmestatic.com/media/images/640x/Nov2019/2112011205.jpg"/>
        <figcaption>Снимка: Reuters</figcaption>
      </figure>
      <p>Това е най-доходоносната победа на британеца, който все още няма загуба на професионалния боксов ринг след 30 мача (29 победи и 1 равенство). Всъщност в цялата си боксова кариера той е заработил 30 млн. долара по официални данни.</p>
      <p>Дебюта си Фюри направи в Саудитска Арабия, а неговият мач беше една от главните атракции на вечерта. Той излезе в традиционна местна дреха и под акомпанимента на фойерверки и оглушителни аплодисменти. Противникът му не оказа особен отпор и беше туширан без особени проблеми за британеца.</p>
      <figure>
        <img src="https://img.bg.sof.cmestatic.com/media/images/640x/Nov2019/2112011204.jpg"/>
        <figcaption>Снимка: Reuters</figcaption>
      </figure>
      <p>Фюри има още едно уговорено появяване на кеч ринга в близките дни, а след това най-вероятно ще се насочи към подготовката за предстоящия му боксов мач. През 2020 г. той трябва да се изправи в реванш срещу Дионтей Уайлдър.</p>
    </article>
  </body>
</html>
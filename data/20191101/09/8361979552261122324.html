<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/velika-kilceva-avtomobilna-doroga-stalo-vidomo-hto-buduvatime-pershu-chergu-novini-ukrajini-50051025.html"/>
    <meta property="og:site_name" content="НВ"/>
    <meta property="article:published_time" content="2019-11-01T09:04:00+00:00"/>
    <meta property="og:title" content="Велику кільцеву автомобільну дорогу навколо Києва будуватиме китайська компанія"/>
    <meta property="og:description" content="Першу чергу Великої кільцевої автомобільної дороги (ВКАД) навколо міста Києва будуватиме китайська компанія Poly Changda Engineering Co. Ltd."/>
  </head>
  <body>
    <article>
      <h1>Велику кільцеву автомобільну дорогу навколо Києва будуватиме китайська компанія</h1>
      <h2>Першу чергу Великої кільцевої автомобільної дороги (ВКАД) навколо міста Києва будуватиме китайська компанія Poly Changda Engineering Co. Ltd.</h2>
      <address>
        <time datetime="2019-11-01T09:04:00+00:00">01 Nov 2019, 09:04</time>
      </address>
      <p>31 жовтня представники <a href="https://nv.ua/ukr/tags/ukravtodor.html">Укравтодору</a> та цієї компанії підписали меморандум про співробітництво в рамках реалізації першої черги ВКАД — будівництво ділянки між М-05 Київ-Одеса та М-06 Київ-Чоп, <a href="https://mtu.gov.ua/news/31259.html">повідомляє</a> прес-служба Мінінфраструктури.</p>
      <p>«В Україні ще не було досвіду концесійних доріг, тому дуже важливо починати такі проекти саме з великими надійними стратегічними партнерами. Я щиро вірю, що наш спільний досвід буде позитивний і ми зможемо швидко завершити всі необхідні підготовчі техніко-економічні розрахунки та з наступного року приступити до будівництва», — сказав міністр інфраструктури Владислав Криклій.</p>
      <p>Радник міністра інфраструктури Віктор Довгань <a href="https://www.facebook.com/v.dovhan/posts/3193232520718870?__xts__[0]=68.ARC-FO6CK0jbQFZkAqz_hz9rhP0P4a0WuYy-p5okyZ7CP3aNx3f_z_4D1OtTLfJYL_lbHl26XMHGCqdxBQwn-t2Wv4F83RpfcPtXHWzTw6mbm7ovYkGEWQYW0JwloKNkjkpXndBBk36FslDphedjDyFudk9kanls_Bqw0HqZmY9b4XFn2u9cy9pr6omVNmEuGY-Hg4YQxuQSUr9u&amp;__tn__=-R">відзначив</a> в Facebook, що перша черга ВКАД з‘єднає одеську та житомирську траси та перенаправить транзитний потік машин з Кільцевої дороги між Академмістечком і Теремками.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/012/274/original/ad692f7186ad93a1bc66df081766edf4.png?stamp=1&amp;q=85&amp;w=115"/>
      </figure>
      <p>Віктор Довгань<br/>Будівництво ВКАД</p>
      <p>Нагадаємо, проектування ВКАД було розпочато у 2005 році. У 2008 році проект погодив Кабмін. Згідно з проектом, довжина траси категорії 1-А (аналогічна до траси Київ-Бориспіль) становитиме 214 км, з яких 149 км — нові дороги, ще 65 км — наявні. Передбачається будівництво трьох великих мостів (два через Дніпро і один через Десну), семи естакад загальною довжиною 8,9 км, 78 шляхопроводів, 35 транспортних розв’язок.</p>
      <p>Перша черга будівництва — між М-05 Київ-Одеса та М-06 Київ-Чоп. Протяжність складає 35,2 км. На початку 2018 року вартість будівництва першої черги в Міністерстві інфраструктури оцінювали в $400 млн.</p>
      <p>Друга черга — будівництво ділянки від автомобільної дороги М-07 Київ-Ковель-Ягодин до автомобільної дороги М-01 Київ-Чернігів-Нові Яриловичі. Крім цього, потрібно побудувати з'єднувальну ділянку ВКАД від автомобільної дороги Гора-Рогозів до дороги М-03 Київ-Харків-Довжанський.</p>
      <p>Будівництво ВКАД має привести до зменшення заторів у Києві та кількості шкідливих викидів.</p>
    </article>
  </body>
</html>
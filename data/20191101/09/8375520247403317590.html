<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/vinnytsia/publications/koli-u-vinnici-zapustyat-e-kvitok-u-gromadskomu-transporti-636946.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T09:26:31+00:00"/>
    <meta property="og:title" content="Коли у Вінниці запустять е-квиток у громадському транспорті"/>
    <meta property="og:description" content="У листопаді вінничанам почнуть видавати муніципальні картки для оплати проїзду у транспорті"/>
  </head>
  <body>
    <article>
      <h1>Коли у Вінниці запустять е-квиток у громадському транспорті</h1>
      <address>
        <time datetime="2019-11-01T09:26:31+00:00">01 Nov 2019, 09:26</time>
      </address>
      <h4>У листопаді вінничанам почнуть видавати муніципальні картки для оплати проїзду у транспорті</h4>
      <p>
        <i>У Вінниці до кінця року планують запровадити оплату проїзду у громадському транспорті за допомогою електронного квитка. Повноцінний запуск системи декілька разів відкладали через певні технічні недоліки, які потребували налагодження. Востаннє у «Вінницякартсервіс» повідомляли, що система мала б запрацювати у жовтні. </i>
      </p>
      <p>Ми звернулись до підприємства, щоб дізнатись, чи вдалось вирішити усі проблемні питання, скільки вінничан вже отримали свої картки та на якому етапі впровадження системи загалом.</p>
      <p>Фахівець із маркетингу «Вінницякартсервіс» прокоментувала, що з початку жовтня видали 7,5 тисяч пільгових карток з приблизно 50 тисяч замовлених. Щотижня на підприємстві отримують нові партії карток і вже з листопада обіцяють розпочати видачу не лише для пільговиків, а загальних для всіх вінничан, учнівських та студентських. Відповідно, також розраховують на те, що останні налагодження триватимуть недовго і вже наступного місяця система запрацює повноцінно.</p>
      <figure>
        <img src="https://glavcom.ua/img/forall/users/49/4935/1_1427.jpg"/>
      </figure>
      <p>«Зараз завершальні тестування у трамваях і плануємо найближчим часом оголосити про запуск системи. Крім того, рекомендуємо пільговикам та пенсіонерам, які вже отримали свої картки, що вони можуть (і це потрібно) реєструвати проїзд у трамваях», – розповіла Вероніка Савчук.</p>
      <p>Поки що розрахунок за допомогою банківських карток через встановлені валідатори неможливий, але планують наступного тижня вже надати містянам й такий варіант оплати за проїзд. Щоправда, спершу в тестовому режимі.</p>
      <figure>
        <img src="https://glavcom.ua/img/forall/users/49/4935/2_748.jpg"/>
      </figure>
      <p>«Так, ми розпочали тестування системи в трамваях. Частково в тролейбусах, там де-не-де увімкнені валідатори. Але проблема виникла з тим, що ми переводили систему із тестового програмного забезпечення на постійне і під час цього переходу трапляються збої.</p>
      <p>Ми не можемо собі дозволити оголосити про запуск системи навіть на трамваях, якщо, наприклад, людина зайде у транспорт, хоче оплатити, бо почула, що вже можна, а на третіх дверях чомусь не працює валідатор. Тому ми допрацьовуємо всі нюанси, щоб знівелювати такі ситуації і повністю налаштувати систему на той лад, в якому вона повинна працювати без збоїв.</p>
      <p>До речі, валідатори також вже почали встановлювати у маршрутних таксі. Наразі ними обладнано вже 20 одиниць транспорту».</p>
      <p>Як повідомлялось раніше, за проїзд у транспорті можна буде заплатити наступними способами:</p>
      <ul>
        <li>Банківською карткою з чіпом;</li>
        <li>Смартфоном з емулятором банківської картки (ApplePay або GooglePay);</li>
        <li>Придбавши паперовий квиток за готівку;</li>
        <li>За допомогою електронного квитка.</li>
      </ul>
      <figure>
        <img src="https://glavcom.ua/img/forall/users/49/4935/3_481.jpg"/>
      </figure>
      <p>До речі, оформити картку можна на сайті підприємства <a href="https://et.vn.ua/">тут</a>. Влітку у Вінницькій міській раді ухвалили тарифи на Муніципальну картку вінничанина для оплати проїзду в міському громадському транспорті. Персоніфікована та неперсоніфікована Муніципальні картки вінничанина коштуватимуть 60 гривень.</p>
      <p>Вартість персоніфікованих карток, які будуть виготовлятись миттєво у центрі обслуговування, складатиме 120 гривень. Варто зазначити, що це вартість лише самої картки, а для оплати проїзду її необхідно буде ще поповнити.</p>
      <footer>Джерело: <a href="http://vezha.vn.ua/">VЕЖА</a></footer>
      <related>
        <a href="https://glavcom.ua/vinnytsia/news/u-centralnomu-parku-pochali-montuvati-novorichnu-ilyuminaciyu-636918.html"/>
        <a href="https://glavcom.ua/vinnytsia/news/-vinnichanka-otrimala-pochesne-zvannya-mati-gerojinya-636884.html"/>
        <a href="https://glavcom.ua/vinnytsia/news/u-pidjizdah-25-vinnickih-bagatopoverhivok-zaminili-vikna-636871.html"/>
      </related>
    </article>
  </body>
</html>
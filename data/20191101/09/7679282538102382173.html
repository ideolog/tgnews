<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-ghaziabad-traffic-police-issues-traffic-advisory-chhath-puja-2826698.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T09:55:42+00:00"/>
    <meta property="og:title" content="छठ पूजा : जाम से बचने को दो दिन गाजियाबाद के इन रास्तों पर जानें से बचें"/>
    <meta property="og:description" content="सुख-समृद्धि और मनोवांछित फल की प्राप्ति के लिए मनाए जाने वाले सूर्योपासना के महापर्व छठ (Chhath 2019) के मौके पर नदी और तालाब और घाटों पर उमड़ने वाली श्रद्धालुओं की भारी भीड़ के..."/>
  </head>
  <body>
    <article>
      <h1>छठ पूजा : जाम से बचने को दो दिन गाजियाबाद के इन रास्तों पर जानें से बचें</h1>
      <address><time datetime="2019-11-01T09:55:42+00:00">01 Nov 2019, 09:55</time> by <a rel="author">गाजियाबाद। लाइव हिन्दुस्तान टीम</a></address>
      <p>सुख-समृद्धि और मनोवांछित फल की प्राप्ति के लिए मनाए जाने वाले सूर्योपासना के महापर्व छठ (Chhath 2019) के मौके पर नदी और तालाब और घाटों पर उमड़ने वाली श्रद्धालुओं की भारी भीड़ के चलते गाजियाबाद ट्रैफिक पुलिस (Ghaziabad Traffic Police) ने लोगों को जाम से बचाने के लिए ट्रैफिक एडवाइजरी (Traffic Advisory for Ghaziabad) की है। </p>
      <p>लोक आस्था के महापर्व छठ को मुख्यत: बिहार और पूर्वी उत्तर प्रदेश के लोग (पूर्वांचली) मनाते हैं। उल्लेखनीय है कि चार दिनों के इस पर्व की गुरुवार को नहाय-खाय के साथ विधिवत शुरुआत हो गई। शुक्रवार को व्रत करने वाले खीर-रोटी का भोग लगाकर खरना करेंगे तथा शनिवार को अस्ताचलगामी सूर्य व रविवार को उदीयमान भगवान भास्कर को अर्घ्य देने के बाद पारण के साथ महापर्व छठ पर्व संपन्न हो जाएगा।</p>
      <p>इस दिन नदियों, तालाब या फिर किसी पोखर के किनारे पर पानी में खड़े होकर भगवान सूर्य को अर्घ्य दिया जाता है। छठ पूजा की धार्मिक मान्यताएं भी हैं और सामाजिक महत्व भी है। लेकिन इस पर्व की सबसे बड़ी बात यह है कि इसमें धार्मिक भेदभाव, ऊंच-नीच, जात-पात भूलकर सभी एक साथ इसे मनाते हैं।</p>
      <p>
        <b>गाजियाबाद की ट्रैफिक एडवाइजरी</b>
      </p>
      <p>दिनांक 2 व 3 नवंबर को छठ महापर्व के दृष्टिगत हिंडन घाट पर होने वाली भीड़ के दृष्टिगत भारी वाहनों का डायवर्जन निम्नवत किया जाएगा।</p>
      <ul>
        <li>02 नवंबर को दोपहर 02 बजे से रात्रि 09 बजे तक।</li>
        <li>03 नवंबर को प्रातः 04 बजे से 10 बजे तक।</li>
        <li>हिंडन बैराज पर 2 व 3 नवंबर की पूरी रात।</li>
        <li>कोई भी मालवाहक वाहन जिन्हें मोहननगर से मेरठ तिराहा आना है,करहड़ा कट से डायवर्ट होकर वाया नागद्वार रोटरी गोलचक्कर होकर गन्तव्य को जा सकेंगे।</li>
        <li>कोई भी मालवाहक वाहन जिन्हें नया बस अड्डा से मोहननगर जाना है वाया संतोष मेडिकल एनएच 24 होकर अथवा मेरठ तिराहा से एएलटी राजनगर एक्सटेंशन रोड होकर जा सकेंगे।</li>
        <li>हिंडन घाट बैराज से इंदिरापुरम एवं प्रताप विहार डीपीएस लिंक रोड से इंदिरापुरम को कोई भी छोटा या बड़ा वाहन नही जा सकेगा। ऐसे वाहन हिंडन पुल से सीधे मोहननगर होकर अथवा प्रताप विहार से एनएच 24 होकर गंतव्य को जा सकेंगे।</li>
        <li>बुद्ध चौक वसुंधरा एवं कनावनी से कोई भी वाहन हिंडन घाट की तरफ नही आ सकेगा।</li>
        <li>किसी भी समस्या से बचने के लिए वैकल्पिक मार्गों का प्रयोग करें और यातायात नियमों का पालन करें।</li>
      </ul>
    </article>
  </body>
</html>
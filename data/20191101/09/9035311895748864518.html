<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/01/nba-de-yeni-rekor-james-harden-dan-rakip-filelere-59-sayi"/>
    <meta property="og:site_name" content="euronews"/>
    <meta property="article:published_time" content="2019-11-01T09:33:15+00:00"/>
    <meta property="og:title" content="NBA'de yeni rekor: James Harden'dan rakip filelere 59 sayı"/>
    <meta property="og:description" content="Amerikan Basketbol Ligi NBA'de Washington Wizards'ı 159-158 yenen Houston Rockets'ın all-star oyuncusu James Harden rakip potaya 59 sayı göndererek yeni rekora imza attı. Maç NBA tarihinin en çok sayı üretilen 3. müsabakası olarak kayıtlara geçti"/>
  </head>
  <body>
    <article>
      <h1>NBA'de yeni rekor: James Harden'dan rakip filelere 59 sayı</h1>
      <address><time datetime="2019-11-01T09:33:15+00:00">01 Nov 2019, 09:33</time> by <a rel="author">Kerem Congar</a></address>
      <p>Amerikan Basketbol Ligi NBA'de Washington Wizards'ı 159-158 yenen Houston Rockets'ın all-star oyuncusu James Harden rakip potaya 59 sayı göndererek yeni rekora imza attı. Maç NBA tarihinin en çok sayı üretilen 3. müsabakası olarak kayıtlara geçti.</p>
      <p>NBA heyecanı perşembe akşamı oynanan 11 maçla devam etti. Washington Wizards'ın Houston Rockets'ı ağırladığı mücadelede, normal sürede tamamlanmasına karşın toplamda 317 sayı atıldı. Rockets, James Harden'ın 59 sayı ve 9 asistlik performansının da yardımıyla sahadan 159-158 galip ayrıldı. Harden maçın bitimine 2.7 saniye kala kullandığı serbest atışla takımına galibiyeti getirdi.</p>
      <p>Wizards'ta Bradley Beal'ın 46 sayısı mağlubiyeti önlemeye yetmezken, Rockets'da 17 sayı, 12 asist, 10 ribauntla oynayan Russell Westbrook ve 21 sayıya imza atan Clint Capela galibiyette önemli rol oynadı.</p>
      <figure>
        <img src="https://static.euronews.com/articles/stories/04/27/35/18/808x539_cmsv2_f579c162-ae54-50ef-b51b-e5504179f249-4273518.jpg"/>
        <figcaption>Houston Rockets guardı Russell Westbrook maçtan sonra James Harden'a sarılarak büyük sevinç yaşadıReuters</figcaption>
      </figure>
      <h3>NBA'in en skorlu 3. maçında Harden, Michael Jordan'ın istatistiğine yaklaştı</h3>
      <p>Öte yandan James Harden kaydettiği 59 sayıyla kariyerinde 19. kez 50 sayı ve 3. kez de 55 sayı barajını aştı. Harden, bu başarıyı bir kez daha tekrarlarsa 55 sayı barajını 4 kez geçen Michael Jordan'ın rekoruna ulaşmış olacak. Daha önce 55 sayı barajını Wilt Chamberlain, LeBron James. Elgin Baylor ve Kobe Bryant en az 3'er kez geçmişti.</p>
      <p>317 sayının atıldığı Washington Wizards- Houston Rockets maçı aynı zamanda NBA tarihinin uzamatmalara gitmeden en çok skor üretilen 3. müsabakası olarak kayıtlara geçti. Daha önce 2 Kasım 1990'da Golden State (162) Denver (158) maçında 320 sayı ve 11 Ocak 1984'te oynanan San Antonio (155) Denver (163) maçında 318 sayı üretilmişti.</p>
      <ul>
        <li>
          <b>
            <a href="https://tr.euronews.com/2019/10/24/nba-yildizi-lebron-james-a-amerikan-milli-marsina-saygisizlik-etti-elestirisi">NBA yıldızı LeBron James'a Amerikan milli marşına 'saygısızlık etti' eleştirisi</a>
          </b>
        </li>
        <li>
          <a href="https://tr.euronews.com/2019/06/25/nba-2018-2019-sezonunun-en-degerli-oyuncusu-giannis-antetokounmpo-oldu">
            <b>NBA 2018-2019 sezonunun en değerli oyuncusu Giannis Antetokounmpo oldu</b>
          </a>
        </li>
      </ul>
    </article>
  </body>
</html>
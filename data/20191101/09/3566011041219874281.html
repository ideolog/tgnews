<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543835.html/%D8%A7%D8%B2-%D8%AD%D9%85%D8%A7%DB%8C%D8%AA-%D8%A7%D8%B2-%D8%B1%D9%88%D9%86%D9%82-%D8%AA%D9%88%D9%84%DB%8C%D8%AF-%D8%AA%D8%A7-%D9%86%D8%AA%D8%A7%DB%8C%D8%AC-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%81%D8%B3%D8%A7%D8%AF-%D8%AF%D8%B1-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T09:49:00+00:00"/>
    <meta property="og:title" content="از حمایت از رونق تولید تا نتایج مبارزه با فساد در آذربایجان شرقی"/>
    <meta property="og:description" content="رئیس قوه قضائیه در پایان سفر استانی خود به آذربایجان شرقی، نتایج این سفر را تشریح کرد."/>
  </head>
  <body>
    <article>
      <h1>از حمایت از رونق تولید تا نتایج مبارزه با فساد در آذربایجان شرقی</h1>
      <h2>گزارش سفر استانی رئیس قوه قضائیه از زبان رئیسی؛</h2>
      <address>
        <time datetime="2019-11-01T09:49:00+00:00">01 Nov 2019, 09:49</time>
      </address>
      <p>رئیس قوه قضائیه در پایان سفر استانی خود به آذربایجان شرقی، نتایج این سفر را تشریح کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حجت‌الاسلام‌ والمسلمین سید ابراهیم رئیسی امشب در نشست خبری پایان سفر استانی به آذربایجان‌شرقی با اشاره به بازدید سرزده خود از ماشین‌سازی تبریز اظهار داشت: بعد از برخورد قوه قضائیه با فساد خصوصی‌سازی در این شرکت، دیدن وضعیت و فعالیت کارگران برای بنده مهم بود که الحمدالله چرخ‌های تولید این شرکت درحال فعالیت است که با همه ظرفیت کار نمی‌کند باید سریعا با تعیین هیئت مدیره و همت کارگران به ظرفیت واقعی تولید برسد. </p>
      <p>رئیس قوه قضائیه فساد را چوبی لای چرخ تولید دانست و افزود: با مبارزه با مفاسد، این چوب برداشته می‌شود و تولید رونق می‌یابد.</p>
      <p>وی نشست دوم خود با کارافرینان، کارگران نمونه و صنعتگران را یادآور شد و گفت: با استماع دغدغه‌های صنعتگران تلاش می‌کنیم موانع تولید را بررسی کرده و رفع کنیم.</p>
      <p>‌حجت‌الاسلام‌ والمسلمین رئیسی با اشاره به نشست خود با خانواده شهدا، علما، نخبگان و دانشجویان، استماع سخنان این قشر را مفید ارزیابی کرد و گفت: معتقدم نیازمند یک انسجام جدی در کشور هستیم، ضمن اینکه دانشگاه و اساتید با یک امید قطعی حرکت کنند و بدانند که گره‌های این کشور به دست توانای جوانان و نخبگان گشوده می‌شود و ما نیز به عنوان دستگاه قضایی در کنار آنها هستیم.</p>
      <p>وی نشست با همکاران قضایی آذربایجان شرقی را مغتنم شمرد و خاطر نشان کرد: در نشست اعضای شورای اداری استان هم نکاتی در رابطه با مسائل استان مطرح شد و برخی از مدیران دغدغه‌هایی از مسائل استان مطرح کردند که قابل بررسی و پیگیری بود. </p>
      <p>رئیس قوه قضاییه در ادامه، با اشاره به تشکیل جلسه شورای عالی قضایی کشور در تبریز، اظهار داشت: 17 گروه به نمایندگی از قوه قضاییه در شهرستان‌ها حضور یافتند که منجر به ارائه گزارشی در این جلسه شد تا مسائل و مشکلات قضایی و حقوقی استان مورد بررسی قرار گیرد. </p>
      <p>وی از اختصاص 600 میلیارد ریال اعتبار از بودجه قوه قضائیه برای رفع مشکلات نهادهای زیرمجموعه قوه قضاییه در استان خبر داد و افزود: کارهای ضروری ادارات مختلف قضایی و حقوقی استان که با اختصاص رقم اندکی حل می‌شود، از این محل تخصیص خواهند گرفت.</p>
      <p>حجت‌الاسلام‌ والمسلمین ‌رئیسی در ادامه بر رفع موانع حقوقی و قضایی موجود بر سر راه تولید تاکید کرد و ابراز داشت: باید تلاش بر آن باشد که در استان تولید کنندگان کارشان با مشکلات مواجه نشود و اگر کارش حل نش، باید موانع را برطرف کنیم. </p>
      <p>رئیس قوه قضائیه وجود جوانان مستعد و توانمند در این استان را به عنوان منابع و ذخایر استان عنوان کرد و گفت: عزم و اراده ملی بر کار و تلاش و ایجاد اشتغال و رونق تولید است و ما نیز هرگز اجازه نمی‌دهیم کارخانه و واحد تولیدی با زیاده‌خواهی و موانع تعطیل شود. </p>
      <p>حجت‌الاسلام‌ والمسلمین ‌رئیسی رونق تولید را نیاز جدی امروز کشور دانست و تصریح کرد: رفع موانع تولید و ایجاد رونق در صنعت جزو تاکیدات مقام‌معظم رهبری است که باید هر کس به نوبه خود این مطالبه را محقق کند.</p>
      <p>وی در پایان، مردم آذربایجان را مردمی خون‌گرم، شجاع، اهل اقدام، زمان شناس و دارای غیرت دینی خطاب کرد و گفت: این مردم در همه عرصه‌ها خوب و خوش درخشیده‌اند و در دوران‌های مختلف اعم از مشروطیت، دوره تحریم تنباکو و در جنگ تحمیلی افتخارات بزرگی آفریده‌اند و باید در رونق تولید نیز خوش درخشند. </p>
      <p>حجت‌الاسلام‌ والمسلمین ‌رئیسی خواستار کاهش پرونده‌های قضایی در استان شد و اضافه کرد: بعضی از موضوعات در استان که به دغدغه عمومی تبدیل شده باید در اولویت رسیدگی قرار گیرد.  </p>
      <p>انتهای پیام/</p>
    </article>
  </body>
</html>
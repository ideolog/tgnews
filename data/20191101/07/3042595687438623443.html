<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/langer-ut---mye-tull/71771756"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T07:02:24+00:00"/>
    <meta property="og:title" content="Langer ut: - Mye tull"/>
    <meta property="og:description" content="Storavisa The Guardian hevder 20 klubber har Erling Braut Haaland på radaren. Sportsdirektør i Red Bull Salzburg, Christoph Freund, hevder han ikke har snakket med noen og kaller skriverier for «tull»."/>
  </head>
  <body>
    <article>
      <h1>Langer ut: - Mye tull</h1>
      <h2>Storavisa The Guardian hevder 20 klubber har Erling Braut Haaland på radaren. Sportsdirektør i Red Bull Salzburg, Christoph Freund, hevder han ikke har snakket med noen og kaller skriverier for «tull».</h2>
      <address><time datetime="2019-11-01T07:02:24+00:00">01 Nov 2019, 07:02</time> by <a rel="author">TORE ULRIK BRATLAND</a></address>
      <p>Han er toppscorer i Champions League med seks mål. Og han er toppscorer i den østerrikske serien med 12 mål.</p>
      <p>Ikke rart det er masse skriverier rundt Erling Braut Haaland (19), den største sensasjonen fra Norge siden Martin Ødegaard (20).</p>
      <p>Seinest fredag skriver den engelske avisa <a href="https://www.theguardian.com/football/2019/nov/01/juventus-and-manchester-united-among-20-clubs-watching-erling-braut-haaland">The Guardian</a> at 20 klubber har Red Bull Salzburg-spissen på radaren. Ifølge avisa akter klubben å beholde Haaland fram til sommeren. Da håper den angivelig å få solgt ham for over 60 millioner pund, eller 750 millioner kroner.</p>
      <p>
        <b>Nede i Salzburg har Red Bulls sportsdirektør, Christoph Freund, merket seg skriveriene rundt nordmannen.</b>
      </p>
      <p>Han slår tilbake.</p>
      <h3>- Mye tull</h3>
      <p>- De siste ukene er det blitt skrevet mye tull. Alt jeg leser får meg til å smile, sier Freund til fredagens papirutgave av den østerrikske «avis-bibelen» Kronen Zeitung.</p>
      <figure>
        <img src="https://dbstatic.no/71771811.jpg?imageId=71771811&amp;x=0&amp;y=1.8604651162791&amp;cropw=100&amp;croph=89.767441860465&amp;width=643&amp;height=387"/>
        <figcaption><b>I OVERSKRIFTENE:</b> Den østerrikske storavisa Kronen Zeitung vier en dobbeltside til Erling Braut Haaland fredag. - Haaland er ikke til å stoppe, heter det. Vis mer</figcaption>
      </figure>
      <p>Freund vil likevel ikke utelukke at noe kan skje i januarvinduet - slik er fotballens mekanismer - men han understreker:</p>
      <p>
        <b>- Jeg har ikke snakket med noen klubber ennå. Jeg kan også fortelle at det ikke har kommet noen tilbud som gjelder fra vinteren.</b>
      </p>
      <p>Red Bull Salzburg-manager Jesse Marsch sier:</p>
      <p>- Det er normalt at det blir rykter rundt en slik spiller. Planen er at han blir, sier han, ifølge <a href="https://www.krone.at/2033845">Kronen Zeitung</a>.</p>
      <p>- Vi er ikke stresset. Christoph Freund har et utmerket forhold til Erlings far og de snakker ofte sammen.</p>
      <h3>- Juventus-interesse</h3>
      <p>Seinest torsdag meldte journalist i Gazzetta dello Sport, Nicolo Schira, at Juventus forbereder et bud på 40 millioner euro, eller rundt 430 millioner kroner.</p>
      <p>
        <b>Dagbladet og andre medier har tidligere skrevet at Manchester United er i førersetet. Årsaken er den naturlige koblingen til Ole Gunnar Solskjær, som trente Haaland i Molde.</b>
      </p>
      <p>De to holder fortsatt kontakten.</p>
      <p>Så spørs det naturligvis hvor fristet Haaland vil være av å bli lagkamerat med Cristiano Ronaldo, hvis Juventus-opplysningen stemmer. Napoli skal tidligere ha fått beskjed om at ingenting vil skje med Haaland før eventuelt til sommeren.</p>
      <p>
        <b>Spissen var ikke med på de to siste landskampene mot Spania og Romania. Han er ventet å være et trekkplaster i de nærmest betydningsløse kampene mot Færøyene og Malta i november. Bare ville teorier kan sende Norge til EM-sluttspillet gjennom kvaliken.</b>
      </p>
      <p>Men selv disse «ville teoriene» er det ingen som snakker om.</p>
    </article>
  </body>
</html>
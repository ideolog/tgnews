<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/miniaturni-osebni-racunalnik--rock-pi-z-vas-bo-zlahka-prevzel.html?RSS58120508a916173f1100f40caa76d5bf"/>
    <meta property="og:site_name" content="Računalniške novice"/>
    <meta property="article:published_time" content="2019-11-01T07:45:00+00:00"/>
    <meta property="og:title" content="Miniaturni osebni računalnik Rock Pi Z vas bo zlahka prevzel!"/>
    <meta property="og:description" content="Priljubljenost nadvse kompaktnih osebnih računalnikov je med računalniškimi zanesenjaki še vedno zelo visoka. To sicer ne preseneča, saj so vsestransko uporabni."/>
  </head>
  <body>
    <article>
      <h1>Miniaturni osebni računalnik Rock Pi Z vas bo zlahka prevzel!</h1>
      <address>
        <time datetime="2019-11-01T07:45:00+00:00">01 Nov 2019, 07:45</time>
      </address>
      <p>Priljubljenost nadvse kompaktnih osebnih računalnikov je med računalniškimi zanesenjaki še vedno zelo visoka. To sicer ne preseneča, saj je mogoče na njihovi osnovi zgraditi zelo zanimive naprave. Ker na tem področju trenutno prevladuje organizacija Raspberry, ne preseneča, da jo poskuša konkurenca z inovativnimi izdelki prehiteti. To je nedvomno uspelo podjetju Radxa, in sicer s pripravo kompaktnega računalniškega sistema s prodajno oznako Rock Pi Z.</p>
      <p>Novi osebni računalnik Rock Pi Z podjetja Radxa je za polovico manjši od njegovih predhodnikov, temu primerna pa je tudi cena, saj je za vstopno različico treba odšteti zgolj preračunanih devet evrov. Novost je primerna predvsem za področje internet stvari in za sporočilne sisteme, zasnovana pa je na osnovi štirijedrnega procesorja Rockchip RK3308 s procesorskimi jedri Cortex-A35. Tu najdemo še 256 megabajtov oziroma 512 megabajtov sistemskega pomnilnika (odvisno od različice) in do največ osem gigabajtov prostora vrste NAND za shranjevanje podatkov in drugih vsebin.</p>
      <p>Osebni računalnik Radxa Rock Pi Z ponuja še režo za pomnilniške kartice microSD ter vmesnike USB 2.0 Type-A, USB Type-C in 10/100 Ethernet. Tu seveda ne manjkata niti nepogrešljivi brezžični povezavi Wi-Fi (802.11n) in Bluetooth 4.0. Novost bo na prodaj v prvi polovici novembra.</p>
      <figure>
        <iframe src="https://www.youtube.com/embed/n1SxW8cl01g" width="640" height="360" data-service="Youtube" scrolling="no"/>
      </figure>
      <footer>Povezave: <a href="http://rockpi.org/">Rock Pi</a></footer>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/01/iunesko-90-ot-ubiicite-na-jurnalisti-ne-sa-nakazani.428138"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T07:40:00+00:00"/>
    <meta property="og:title" content="ЮНЕСКО: 90% от убийците на журналисти не са наказани"/>
    <meta property="og:description" content="Между 2006 и 2018 г. са убити 1109 журналисти | Dnes.bg"/>
  </head>
  <body>
    <article>
      <h1>ЮНЕСКО: 90% от убийците на журналисти не са наказани</h1>
      <h2>Между 2006 и 2018 г. са убити 1109 журналисти</h2>
      <address><time datetime="2019-11-01T07:40:00+00:00">01 Nov 2019, 07:40</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Близо 90 процента от отговорните за убийства на журналисти между 2006 и 2018 г. в цял свят не са били наказани, обяви вчера Организацията за образование, наука и култура на ООН ЮНЕСКО, цитирана от Франс прес.</p>
      <p>Според неин доклад през този период са били убити 1109 журналисти. Освен това, тези престъпления са скочили с 18 процента между 2014 и 2018 г. , в сравнение с предходните пет години.</p>
      <p>"Регионът на арабските държави е бил най-смъртоносен за пресата (30 на сто от убийствата са извършени там), следван от Латинска Америка и Карибите (26 процента) и Азиатско-Тихоокеанския регион (24 на сто), пише БТА.</p>
      <p>Докладът беше разпространен във връзка с Международния ден за слагане край на безнаказаността на престъпленията срещу журналисти, който се отбелязва утре.</p>
      <p>"Тази година, на 2 ноември Международният ден за слагане край на безнаказаността за престъпления срещу журналисти ще бъде посветен на местните журналисти. С кампанията #KeepTruthAlive, вниманието ще бъде насочено към това, че нападенията не се извършват само срещу чуждестранни кореспонденти, далеч от очите на обществеността, в зони на военни конфликти, подчерта генералният директор на ЮНЕСКО Одре Азуле.</p>
      <p>Вниманието ще бъде насочено към журналистите по места, работещи по теми, свързани с корупция и политика, извън зони на конфликти, които са 93 процента от убитите журналисти през последното десетилетие.</p>
      <p>ЮНЕСКО смята, че отговорни за това са всички онези, които поставят журналистите в опасност, които убиват журналисти и тези, които не правят нищо, за да се сложи край на това насилие.Смъртта на един журналист не трябва никога да слага край на търсенето на истината, заяви още Азуле.</p>
      <p>По случай този Международен ден ще има семинари в Мексико и Уганда, в централата на ООН в Ню Йорк ще има изложба в памет на френските журналисти Гислен Дюпон и Клод Верлон, убити в Мали на 2 ноември 2013 г.</p>
      <p>Паметни събития и други прояви са предвидени в двадесетина държави.<br/>ЮНЕСКО работи за обезпечаване на сигурността на журналистите чрез плана за действие на ООН.</p>
      <p>От месец юли насам ЮНЕСКО ръководи нов Световен фонд за защита на медиите, създаден по инициатива на Великобритания и Канада. Те обявиха, че за период от 5 години ще предоставят 3 милиона лири (3,8 млн. долара) и1 милион канадски долара (756 000 долара).<br/>Тези средства трябва да укрепят правната защита на работещите в медиите и да финансират обезпечаването на сигурност за тези, които работят в зони на конфликти.</p>
      <related>
        <h4>Още по темата</h4>
        <a href="https://www.dnes.bg/world/2019/10/06/narkodilyr-zastrelian-pri-interviu-za-national-geographic.425194"/>
        <a href="https://www.dnes.bg/notifikacii/2019/06/16/az-sym-naemna-ubiica-istoriiata-na-britanski-fotograf-i-kolumbiika.413414"/>
      </related>
    </article>
  </body>
</html>
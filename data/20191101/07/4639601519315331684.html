<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/01/world/kypriaki-aoz-efyge-o-porthitis-omos-ola-deixnoun-oti-tha-epistrepsei/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-01T07:53:57+00:00"/>
    <meta property="og:title" content="Κυπριακή ΑΟΖ : Έφυγε ο Πορθητής, όμως όλα δείχνουν ότι θα επιστρέψει"/>
    <meta property="og:description" content="Το γεωτρύπανο έβαλε πλώρη για το αγκυροβόλιο της Αττάλειας. Σύμφωνα με τον «Φιλελεύθερο» της Κύπρου, το γεγονός αυτό δεν σημαίνει τίποτα, αφού το γεωτρύπανο αναμένεται να προετοιμαστεί για νέα παράνομη κίνηση παραβίασης της Κυπριακής ΑΟΖ."/>
  </head>
  <body>
    <article>
      <h1>Κυπριακή ΑΟΖ : Έφυγε ο Πορθητής, όμως όλα δείχνουν ότι θα επιστρέψει</h1>
      <h2>Το γεωτρύπανο έβαλε πλώρη για το αγκυροβόλιο της Αττάλειας. Σύμφωνα με τον «Φιλελεύθερο» της Κύπρου, το γεγονός αυτό δεν σημαίνει τίποτα, αφού το γεωτρύπανο αναμένεται να προετοιμαστεί για νέα παράνομη κίνηση παραβίασης της Κυπριακής ΑΟΖ.</h2>
      <address><time datetime="2019-11-01T07:53:57+00:00">01 Nov 2019, 07:53</time> by <a rel="author">ΤοΒΗΜΑ Team</a></address>
      <p>Αποχώρησε το πρωί της Πέμπτης, μετά από οκτάμηνη παραμονή σε περιοχή δυτικά της Πάφου και εντός της ΑΟΖ της Κυπριακής Δημοκρατίας, το τουρκικό γεωτρύπανο «Πορθητής».</p>
      <p>Το γεωτρύπανο έβαλε πλώρη για το αγκυροβόλιο της Αττάλειας. Σύμφωνα με τον «Φιλελεύθερο» της Κύπρου, το γεγονός αυτό δεν σημαίνει τίποτα, αφού το γεωτρύπανο αναμένεται να προετοιμαστεί για νέα παράνομη κίνηση παραβίασης της Κυπριακής ΑΟΖ.</p>
      <p><a href="https://www.in.gr/2019/11/01/greece/diagnostika-kentra-louketo-apo-tis-21-noemvriou-megali-talaiporia-gia-tous-asfalismenous/">Διαβάστε ακόμη : Διαγνωστικά Κέντρα - Λουκέτο από τις 21 Νοεμβρίου – Μεγάλη ταλαιπωρία για τους ασφαλισμένους <br/></a>Ο «Πορθητής» πραγματοποίησε δύο παράνομες γεωτρήσεις εντός της Κυπριακής ΑΟΖ και σε αποστάσεις 60 – 80 χιλιομέτρων δυτικά της Πάφου.</p>
      <figure>
        <img src="https://www.in.gr/wp-content/uploads/2019/11/f2.jpg"/>
      </figure>
      <h3>Η πρώτη στην Πάφο</h3>
      <p>Η πρώτη, ξεκίνησε στις αρχές Μαρτίου του τρέχοντος έτους και αντιμετώπισε πολλαπλά προβλήματα λόγω της απειρίας των στελεχών του αλλά και της αποχώρησης των κυριότερων υπεργολάβων με τεχνογνωσία για τέτοιες γεωτρήσεις. Γι’ αυτό και χρειάστηκαν περίπου 150 μέρες –δηλαδή μέχρι τις αρχές Σεπτεμβρίου– για να ολοκληρώσουν τη γεώτρηση, για την οποία οι μεγάλες διεθνείς εταιρείες χρειάζονται περίπου 40 μέρες. Ο στόχος ονομάστηκες «Φοινίκη 1».</p>
      <h3>Η δεύτερη στον στόχο «Φοινίκη 2»</h3>
      <p>Τον Σεπτέμβριο, ο «Πορθητής» μετακινήθηκε σε απόσταση περίπου 10 χιλιομέτρων νοτιότερα της προηγούμενης γεώτρησης, στον στόχο «Φοινίκη 2», για να επιχειρήσει δεύτερη γεώτρηση, κάτι που δεν συνηθίζεται στη διεθνή πρακτική τέτοιων γεωτρήσεων, αφού χρειάζεται αρκετός χρόνος για ανάλυση των γεωλογικών δεδομένων και ευρημάτων μιας γεώτρησης, πριν αποφασιστεί δεύτερη, ερευνητική ή επιβεβαιωτική, στην ίδια περιοχή.</p>
      <p>Η δεύτερη γεώτρηση, ολοκληρώθηκε προ ημερών στο πλαίσιο της σχετικής παράνομης Navtex που εξέδωσε η Τουρκία και προέβλεπε ότι ο «Πορθητής» θα πραγματοποιούσε γεώτρηση στο εν λόγω σημείο από τις 4 Σεπτεμβρίου μέχρι και την 1η Νοεμβρίου.</p>
      <figure>
        <img src="https://www.tovima.gr/wp-content/uploads/2019/11/01/f1.jpg"/>
      </figure>
      <h3>Αναμένει πολιτική εντολή</h3>
      <p>Ο «Πορθητής» αναμένεται ότι θα παραμείνει στο αγκυροβόλιο της Σελεύκειας όπου δημιουργήθηκαν υποδομές υποστήριξης για μερικές εβδομάδες, μέχρι που να λάβει πολιτική εντολή για τη νέα τοποθέτησή του, σε σχέση με τις προκλήσεις που θέλει να προχωρήσει ο Πρόεδρος Ερντογάν.</p>
      <p>Να σημειωθεί ότι το σεισμογραφικό «Μπαρμπαρός» πραγματοποιεί τις τελευταίες μέρες παράνομες σεισμογραφικές έρευνες, μεταξύ των τεμαχίων 2 και 9 της Κυπριακής ΑΟΖ.</p>
      <p>Η Κυπριακή Δημοκρατία, ενδεχομένως λόγω πληροφοριών για κίνηση εντός των τεμαχίων 2 ή 3 της Κυπριακής ΑΟΖ, έχει δεσμεύσει μεγάλη περιοχή για πολυεθνική άσκηση.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>
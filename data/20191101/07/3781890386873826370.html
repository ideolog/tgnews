<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739479"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T07:35:00+00:00"/>
    <meta property="og:title" content="ล็อกแล้วแก๊งหิ้วปีกรุมโทรมสาว อวัยวะเพศฉีก-ตาเหลือก"/>
    <meta property="og:description" content="คุมตัวมาสอบแล้ว 1 ใน 4 แก๊งชายฉกรรจ์ หิ้วปีก 'สาว 18' มารุมโทรมจนอวัยวะเพศฉีกขาด น้ำลายฟูมปาก ตาเหลือก ล่าอีก 3"/>
  </head>
  <body>
    <article>
      <h1>ล็อกแล้วแก๊งหิ้วปีกรุมโทรมสาว อวัยวะเพศฉีก-ตาเหลือก</h1>
      <address>
        <time datetime="2019-11-01T07:35:00+00:00">01 Nov 2019, 07:35</time>
      </address>
      <p>
        <b>คุมตัวมาสอบแล้ว 1 ใน 4 แก๊งชายฉกรรจ์ หิ้วปีก "สาว 18" มารุมโทรมจนอวัยวะเพศฉีกขาด น้ำลายฟูมปาก ตาเหลือก ล่าอีก 3</b>
      </p>
      <p>กรณี ผู้ใช้เฟซบุ๊ก<b>@VRa Hiranchai</b> โพสต์รูปภาพและคลิปพร้อมระบุข้อความว่า <b><i>"ช่วยแชร์ช่วยตามหาสัตว์นรก 4 ตัวนี้ทีครับ หนึ่งในนี้มีคนชื่อเติ้ลขับ pcx สีนํ้าเงิน เรียนอยู่ที่..… ไม่ใช่คณะบริหาร ตามที่ผู้กระทำผิดกล่าวอ้าง(ไม่แน่ใจว่าถูกไหม) พบเจอแจ้งที่เบอร์โทรศัพท์… โต๋ครับ#savethegirl”</i></b> นอกจากนี้ยังระบุด้วยว่า <b><i>“น้องผมอยู่โรงพยาบาลครับน้ำลายฟูมปาก ตาเหลือก เพิ่งออกมาให้การที่ สน. ไม่มีการโพสต์ใดๆครับ”</i></b> ทั้งนี้ผู้สื่อข่าวได้ตรวจสอบข้อมูลพบว่าเป็นเหตุการณ์จริงที่เกิดขึ้นเมื่อกลางดึกวันที่ 30 ต.ค.เวลาประมาณ 02.50น.และมีการแจ้งความบันทึกประจำวันไว้ที่ สน.ดินแดง เป็นที่เรียบร้อยแล้ว<br/><br/>ความคืบหน้าเมื่อวันที่ 1 พ.ย. ที่ สน.ดินแดง น.ส.สายไหม (นามสมมุติ) แฟนสาวของนายโต๋ ซึ่งเป็นพี่ชายของผู้เสียหาย ได้เข้าให้ปากคำกับตำรวจ เพราะมั่นใจว่าน้องสาวของแฟนต้องโดน 4 ชายฉกรรจ์หิ้วปีกไปล่วงละเมิดทางเพศในลักษณะรุมโทรมแน่นอน</p>
      <figure>
        <img src="https://www.dailynews.co.th/admin/upload/20191101/news_xLSZOwkYtj142857_533.jpg?v=201911020310?v=2104"/>
      </figure>
      <p>น.ส.สายไหม กล่าวว่า น้องสาวของแฟนเล่าให้ฟังว่า น้องได้นั่งดื่มกับเพื่อนที่ร้านหนึ่ง และได้คุยโทรศัพท์กับผู้ชายที่เป็น 1 ใน 4 ของกลุ่มชายฉกรรจ์ ลักษณะเหมือนจะจีบ จากนั้นก็ชวนน้องไปดื่มต่อ จากนั้นก็มีผู้ชายมารับไปดื่มต่อจริงๆที่ร้านแถวอนุสาวรีย์ชัยสมรภูมิ จนถึงเวลาเกือบ 03.00 น. ก่อนที่ชายฉกรรจ์ทั้ง 4 จะหิ้วปีกน้องที่อยู่ในสภาพมึนเมามาที่ห้องของน้อง<br/><br/>น.ส.สายไหม กล่าวต่อว่า ระหว่างที่น้องหายไป พวกเราพยายามติดต่อตลอดแต่ว่าไม่สามารถติดต่อได้ ตนจึงมาหาที่ห้องพักเวลา 04.00น. เมื่อมาถึงเข้าห้องไม่ได้เพราะติดโซ่คล้องด้านใน เลยได้แต่มองผ่านช่องประตูที่แง้มอยู่ ทำให้เห็นผู้ชายกำลังถอดเสื้อ แต่ไม่ชัดว่าเสื้อที่ถอดนั้นคือเสื้อของตัวผู้ชายหรือเสื้อของน้องกันแน่ ด้วยความตกใจจึงรีบวิ่งมาตามกลุ่มเพื่อนให้เข้าไปช่วย แต่พอมาถึงห้องอีกครั้งก็ไม่เจอผู้ชายคนใดแล้ว มารู้ทีหลังว่าตอนที่วิ่งกลับมาที่ห้องอีกครั้งกลุ่มเพื่อนได้วิ่งสวนกับชายทั้ง 4 คน ที่ออกไปแล้ว</p>
      <figure>
        <img src="https://www.dailynews.co.th/admin/upload/20191101/news_WdyJhlXOwY142856_533.jpg?v=201911020310?v=4312"/>
      </figure>
      <p><b><i>"ตอนที่เข้ามาในห้องได้ ภาพแรกที่เห็นคือน้องนอนอยู่บนที่นอน น้ำลายฟูมปาก เสื้อผ้าหลุดลุ่ย ยกทรงไม่ได้ใส่ตะขอ ไม่ได้สวมกางเกงใน แต่มีกางเกงยีนขาสั้นสวมอยู่ จึงรีบพาไปส่งโรงพยาบาล หลังเกิดเรื่องแฟนหนูที่เป็นพี่ชายแท้ๆของน้อง ได้ติดต่อหาชายทั้ง 4 คน แต่ทั้งหมดยืนยันในความบริสุทธิ์ว่าไม่ได้เป็นคนก่อเหตุ วานนี้(31 ต.ค.) ก็นัดกันมาเจรจาที่ สน.ดินแดง แต่เมื่อถึงเวลาพวกเขาก็ไม่มาและติดต่อไม่ได้อีกเลย ซึ่งผลตรวจร่างกายออกมาแล้วว่า น้องของแฟนอวัยวะเพศฉีกขาดจากการถูกกระทำชำเรา ส่วนจิตใจของน้องแฟนตอนนี้แย่มาก มีอาการเครียดและวิตกกังวลอย่างหนัก"</i></b><br/><br/>ขณะเดียวกันตำรวจได้ตรวจสอบกล้องวงจรปิดของหอพักพบว่า ช่วงเวลา 02.50 น. ชายวัยรุ่นทั้ง 4 คน ได้พาหญิงสาวอายุ 18 ปี มายังด้านหน้าอาคารห้องพักย่านดินแดง ซึ่งเป็นห้องของหญิงสาว และเวลา 02.58 น.ก็หิ้วปีกขึ้นมาและพาเข้าไปในห้อง จากนั้นเวลา 03.32 น. กลุ่มผู้ชายทั้งหมดก็เดินออกมาจากห้องพัก ที่น่าสังเกตุคือ 1 ใน 4 อยู่ในท่าทางเดินไปด้วยกำลังใส่เสื้อคลุมไปด้วยเหมือนเพิ่งทำอะไรเสร็จมา<br/><br/>ต่อมา ฝ่ายสืบสวน สน.ดินแดง ได้คุมตัวชายฉกรรจ์ 2 ใน 4 คน มาได้แล้ว ก่อนจะพาเข้าสอบปากคำอย่างละเอียดว่าที่มาที่ไปเป็นอย่างไร หรือมีส่วนกับการรุมโทรมสาวในครั้งนี้หรือไม่ กระทั่งพบว่ามี 1 คน ที่เกี่ยวข้อง ส่วนอีกคนเป็นแค่พยาน พร้อมกันนั้นยังประสานให้ พฐ.ลงพื้นที่ไปเก็บหลักฐานที่ห้องพักของเหยื่อสาวที่เป็นจุดเกิดเหตุด้วยเพื่อตามล่าตัวแก๊งรุมโทรมอีก 3 คน.</p>
      <figure>
        <img src="https://www.dailynews.co.th/admin/upload/20191101/news_sqRnpgWelE142858_533.jpg?v=201911020310?v=7494"/>
      </figure>
      <figure>
        <img src="https://www.dailynews.co.th/admin/upload/20191101/news_WlflYainpg142814_533.jpg?v=201911020310?v=6396"/>
      </figure>
    </article>
  </body>
</html>
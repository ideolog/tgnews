<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/na-misci-rinku-demijivskiy-u-kijevi-viroste-30-poverhova-visotka--636904.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T07:57:05+00:00"/>
    <meta property="og:title" content="На місці ринку «Деміївський» у Києві виросте 30-поверхова висотка"/>
    <meta property="og:description" content="Столична влада дозволила «реконструкцію» будівель ринку під «багатофункціональний комплекс»"/>
  </head>
  <body>
    <article>
      <h1>На місці ринку «Деміївський» у Києві виросте 30-поверхова висотка</h1>
      <address>
        <time datetime="2019-11-01T07:57:05+00:00">01 Nov 2019, 07:57</time>
      </address>
      <h4>Столична влада дозволила «реконструкцію» будівель ринку під «багатофункціональний комплекс»</h4>
      <p>Департамент містобудування та архітектури Київської міської держадміністрації видав ТОВ «Манхеттен Інвест» містобудівні умови та обмеження на реконструкцію нежитлових будівель продовольчого ринку «Деміївський» по вул. Ізюмська, 1 під багатофункціональний комплекс. Відповідний наказ 26 вересня підписав в.о. директора Департаменту Олександр Яструбенко.</p>
      <p>Висота будівель після реконструкції становитиме щонайменше 85,6 м, або орієнтовно 30 поверхів. Остаточну висоту буде визначено проектною документацією.</p>
      <figure>
        <img src="https://glavcom.ua/img/forall/users/49/4937/1_75.jpg"/>
      </figure>
      <p>Відповідно до Генплану ділянки, де запланована «реконструкція», є територією громадських будівель та споруд, де житлова забудова заборонена. Втім, попри це у МУО зазначено дані, як при проектуванні забудови вираховувати щільність населення в межах житлової забудови.</p>
      <p>Зауважимо, що вже неодноразово зустрічалися випадки, коли під виглядом «багатофункціональних комплексів» насправді будуються житлові комплекси із магазинами, офісами та кафе на перших поверхах.</p>
      <p>«Реконструкція» ринку «Деміївський» запланована на трьох комунальних ділянках загальною площею 1,17 га, які ТОВ «Манхеттен Інвест» отримало в оренду 1 березня 2018 року на підставі рішення Київради.</p>
      <p>Київрада передала ділянки фірмі в оренду на 25 років для експлуатації та обслуговування нежитлових будівель і споруд на вул. Ізюмській, 1 у зв’язку з набуттям фірмою права власності на ці приміщення загальною площею 4613 кв. м у 2017 році.</p>
      <p>Цільове призначення вказаних ділянок є «для будівництва та обслуговування будівель торгівлі». Відповідно до МУО, забудовник це цільове призначення ділянки (вид використання) має змінити, привівши його у відповідність до намірів забудови.</p>
      <figure>
        <img src="https://glavcom.ua/img/forall/users/49/4937/2_65.jpg"/>
      </figure>
      <p>У МУО вказується, що ділянки по вул. Ізюмській, 1 потрапляють в межі Історичного центру міста Києва, історичного ареалу, центральної планувальної зони згідно з рішенням Київради від 28 березня 2002 року.</p>
      <p>При розробці проекту фірма зобов’язана отримати висновок від уповноважених органів охорони культурної спадщини. Також їй рекомендовано проектну документацію надати на розгляд науково-методичної ради Мінкультури та консультативної ради з питань охорони культурної спадщини Департаменту охорони культурної спадщини КМДА.</p>
      <p>Ділянки потрапляють в санітарно-захисну зону від промислових об’єктів та в зону забруднення ґрунтів Цезієм-137, в зону підтоплень природного та техногенного характеру, в зону звукового тиску до 75 дБ та в зону особливого контролю (смуги повітряних підходів). Також частина ділянки потрапляє в охоронну зону повітряних ліній електропередач.</p>
      <p>Нагадаємо, у 2004-2010 роках ТОВ «Манхеттен» отримало 1,17 га по вул. Ізюмській, 1 в оренду для будівництва ринку «Деміївський». У подальшому фірма відмовилася від права користування ділянкою на користь ТОВ «Манхеттен Інвест» внаслідок передачі майна.</p>
      <p>Засновником і директором ТОВ «Манхеттен Інвест» є Олександра Гнітецька.</p>
      <footer>Джерело: <a href="http://nashigroshi.org/">Наші гроші</a></footer>
      <related>
        <a href="https://glavcom.ua/kyiv/news/do-verhovnogo-sudu-diyshla-sprava-shchodo-starovinnogo-osobnyaka-yakiy-hoche-znishchiti-test-nasirova-636728.html"/>
        <a href="https://glavcom.ua/kyiv/news/neogorodzheni-kotlovani-bilya-dityachih-maydanchikiv-yak-u-kijevi-remontuyut-teplomerezhi-foto-636620.html"/>
        <a href="https://glavcom.ua/kyiv/news/rada-zbirajetsya-pozbaviti-kijiv-36-mlrd-griven-z-derzhbyudzhetu-radnik-klichka--636524.html"/>
      </related>
    </article>
  </body>
</html>
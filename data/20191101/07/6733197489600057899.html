<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/nejrizikovejsi-silnice-v-ceske-republice-nehoda-se-zveri"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-01T07:00:00+00:00"/>
    <meta property="og:title" content="Nejrizikovější silnice v Česku: Na těchto nejčastěji dochází ke střetům se zvěří"/>
    <meta property="og:description" content="Ze statistik je zřejmé, že k největšímu počtu nehod se zvěří dochází ve Středočeském kraji. Vůbec nejrizikovější úsek se ale nachází jinde..."/>
  </head>
  <body>
    <article>
      <h1>Nejrizikovější silnice v Česku: Na těchto nejčastěji dochází ke střetům se zvěří</h1>
      <h2>Ze statistik je zřejmé, že k největšímu počtu nehod se zvěří dochází ve Středočeském kraji. Vůbec nejrizikovější úsek se ale nachází jinde...</h2>
      <address><time datetime="2019-11-01T07:00:00+00:00">01 Nov 2019, 07:00</time> by <a rel="author">AutoRevue.cz</a></address>
      <p>Srážka se zvěří je strašákem velkého počtu řidičů, a nejen proto teď pojišťovna Generali a Centrum dopravního výzkumu (CDV) zveřejňují takzvaný SRNA index, který bude vždy na podzim a na jaře přinášet průzkumy o krajích, kde k takovým nehodám dochází nejčastěji. Součástí indexu je přitom i lokalizace vůbec nejrizikovějšího úseku v ČR, nehledě na přehled výše škod za uplynulé období.</p>
      <related>
        <a href="https://www.autorevue.cz/srazka-se-zveri-vite-jake-sily-na-vas-pusobi-i-divocak-muze-byt-katastrofa"/>
      </related>
      <p>Prvotní vydání indexu tedy pracuje s daty Policie ČR a CDV posbíranými v období od dubna do září 2019. Ze strany pojišťovny pak zaznívá, že průměrná výše škody způsobené střetem se zvěří je přes 40.000 Kč. Ve zmíněném období poté došlo k celkem 7872 nehodám. Čeští řidiči a jejich pojišťovny tak měli za opravu takto poničených aut zaplatit více než čtvrt miliardy korun.</p>
      <p>Vůbec největší počet nehod se zvěří se podle SRNA indexu odehrál ve Středočeském kraji. Za půl roku na tamějších silnicích došlo k 1816 nehodám se zvěří. Následují Ústecký kraj s 951 nahlášenými nehodami a kraj Vysočina, kde řidiči k srážce se zvěří během půl roku volali policii v 915 případech.</p>
      <related>
        <a href="https://www.autorevue.cz/kdy-prezout-pneumatiky-zakon-hloubka-dezenu-pokuta-zimni-vybava"/>
      </related>
      <p>Průzkumem byl lokalizován i vůbec nejrizikovější úsek, kde se střety se zvěří v uplynulém období koncentrovaly nejvíce. Toto prvenství drží suverénně úsek v Libereckém kraji – konkrétně v katastrálním území obce Česká Lípa. Nachází se na Borské ulici ve směru z České Lípy na Nový Bor. Na jediném úseku o délce 317 metrů poblíž místní části Lada došlo podle dat CDV k 17 srážkám se zvěří. Celková škoda na zdraví, životě a majetku zde činila 522.000 Kč.</p>
      <related>
        <a href="https://www.autorevue.cz/zmena-casu-ridicum-hrozi-nebezpeci"/>
      </related>
      <p>Z dat pojišťovny Generali pak vyplývá, že nejnákladnější nehody bývají způsobené srážkou s divokým prasetem. Z pohledu času jsou nejproblematičtější dvě hodiny před půlnocí a dvě hodiny po ní. Rizikové jsou také brzké ranní hodiny. A hlavně, s přechodem na zimní nebo letní čas počet střetů vždy skokově narůstá.</p>
      <h3>K nejdražším nehodám dochází v Praze</h3>
      <p>Index také odhalil, že absolutní prvenství mezi kraji v kategorii nejvyšší škody po srážce se zvěří na jeden kilometr komunikací připadá na hlavní město Praha se škodou 31.202 Kč. Je to však dáno tím, že je v Praze jasně nejkratší délka silniční sítě – pouhých 201 kilometrů. Následují Moravskoslezský kraj s částkou 11.009 Kč a Ústecký kraj se škodou 10.601 Kč.</p>
      <related>
        <a href="https://www.autorevue.cz/zeleznicni-prejezdy-rychlost-zakazy-pokuty-krizove-situace"/>
      </related>
      <p>Jednoznačně nejhorším úsekem v rámci území hlavního města Praha byl úsek silnice I/4 mezi Jílovištěm a Zbraslaví. Na 170 metrů dlouhém úseku poblíž obory Daliborka došlo ve sledovaném období podle dat CDV k sedmi srážkám vozidel se zvěří s celkovou škodou 305.000 korun</p>
      <p>Zajímavá čísla o nejvyšších škodách i počtu nehod se zvěří v jednotlivých krajích přináší index rovněž ve formě infografiky – v galerii ji lze rozkliknout do původní velikosti.</p>
      <table>
        <tr>
          <th colspan="4">Nehody se zvěří od dubna do září 2019 v jednotlivých českých krajích</th>
        </tr>
        <tr>
          <td>kraj</td>
          <td align="center">škody (Kč/km)</td>
          <td align="center">počet nehod</td>
          <td align="center">délka silniční sítě (km)</td>
        </tr>
        <tr>
          <td>Hlavní město Praha</td>
          <td align="center">31 202</td>
          <td align="center">96</td>
          <td align="center">201</td>
        </tr>
        <tr>
          <td>Jihočeský kraj *</td>
          <td align="center">3 198</td>
          <td align="center">20</td>
          <td align="center">6 147</td>
        </tr>
        <tr>
          <td>Jihomoravský kraj</td>
          <td align="center">6 249</td>
          <td align="center">684</td>
          <td align="center">4 451</td>
        </tr>
        <tr>
          <td>Karlovarský kraj</td>
          <td align="center">8 220</td>
          <td align="center">81</td>
          <td align="center">2 050</td>
        </tr>
        <tr>
          <td>Kraj Vysočina</td>
          <td align="center">8 662</td>
          <td align="center">915</td>
          <td align="center">5 074</td>
        </tr>
        <tr>
          <td>Královéhradecký kraj</td>
          <td align="center">8 583</td>
          <td align="center">548</td>
          <td align="center">3 759</td>
        </tr>
        <tr>
          <td>Liberecký kraj</td>
          <td align="center">8 573</td>
          <td align="center">500</td>
          <td align="center">2 422</td>
        </tr>
        <tr>
          <td>Moravskoslezský kraj</td>
          <td align="center">11 009</td>
          <td align="center">776</td>
          <td align="center">3 462</td>
        </tr>
        <tr>
          <td>Olomoucký kraj</td>
          <td align="center">10 009</td>
          <td align="center">563</td>
          <td align="center">3 572</td>
        </tr>
        <tr>
          <td>Pardubický kraj</td>
          <td align="center">5 867</td>
          <td align="center">310</td>
          <td align="center">3 598</td>
        </tr>
        <tr>
          <td>Plzeňský kraj *</td>
          <td align="center">2 880</td>
          <td align="center">107</td>
          <td align="center">5 135</td>
        </tr>
        <tr>
          <td>Středočeský kraj</td>
          <td align="center">10 160</td>
          <td align="center">1816</td>
          <td align="center">9 638</td>
        </tr>
        <tr>
          <td>Ústecký kraj</td>
          <td align="center">10 601</td>
          <td align="center">951</td>
          <td align="center">4 216</td>
        </tr>
        <tr>
          <td>Zlínský kraj</td>
          <td align="center">8 248</td>
          <td align="center">505</td>
          <td align="center">2 142</td>
        </tr>
        <tr>
          <td colspan="4">Zdroj: Generali / CDV, *uvedené kraje  evidují srážky se zvěří odlišným způsobem, v datech se proto všechny nehody nepropisují</td>
        </tr>
      </table>
      <related>
        <h4>Určitě si přečtěte</h4>
        <a href="https://www.autorevue.cz/kultura-bosozuku-predstavuje-nejvetsi-japonsky-bizar-presvedcte-se-o-tom-sami"/>
        <a href="https://www.auto.cz/ziskal-oscara-mel-prvni-saab-v-ceskoslovensku-a-ted-se-znovu-potkali-131826"/>
        <a href="https://www.autorevue.cz/testujeme-novou-skodu-kamiq-ptejte-se-co-vas-zajima-nove-fotky-a-video"/>
        <a href="https://www.auto.cz/skoda-slavi-prodej-prvnich-500-elektrickych-citigoe-iv-a-upravuje-nabidku-zdrazenim-131924"/>
        <a href="https://www.autorevue.cz/kdyz-jeste-reklamy-na-auta-za-neco-staly-volvo-melo-odvahu-sebevedomi-a-drzost"/>
        <a href="https://www.autorevue.cz/vw-uz-nikdy-nebude-jako-driv-vsechno-se-zmeni-za-par-tydnu-ve-frankfurtu"/>
        <a href="https://www.autorevue.cz/gang-hells-angels-wiki-historie-dobove-fotky"/>
        <a href="https://www.autorevue.cz/v-cesku-byla-spatrena-temer-neznama-skoda-scala-muze-jezdit-i-za-1-kc/km"/>
        <a href="https://www.autorevue.cz/v-cine-zarizli-dotace-na-elektromobily-nasledek-na-sebe-nenechal-dlouho-cekat"/>
        <a href="https://www.autorevue.cz/slavny-navrhar-rozzuril-ferrari-stacila-jedna-nevinna-fotografie-se-supersportem"/>
        <a href="https://www.autorevue.cz/test-mazda-3-skyactiv-d-85-kw-valka-proti-mainstreamu"/>
        <a href="https://www.autorevue.cz/slabym-skodam-kamiq-a-scala-je-konec-nyni-mohou-mit-az-181-koni-a-305-nm"/>
      </related>
    </article>
  </body>
</html>
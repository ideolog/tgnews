<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/zaev-priznatelen-za-podkrepata-na-borisov-i-zakharieva-405531.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-01T07:43:00+00:00"/>
    <meta property="og:title" content="Заев призна подкрепата на Борисов и Захариева"/>
    <meta property="og:description" content="Премиерът на Македония отговаряше на депутатски въпрос в парламента в Скопие"/>
  </head>
  <body>
    <article>
      <h1>Заев призна подкрепата на Борисов и Захариева</h1>
      <address><time datetime="2019-11-01T07:43:00+00:00">01 Nov 2019, 07:43</time> by <a rel="author">Редактори</a></address>
      <p>Българският премиер Бойко Борисов и външният министър Екатерина Захариева са сред най-големите защитници на Северна Македония за бъдещето й в Европейския съюз, призна министър-председателят в Скопие Зоран Заев.</p>
      <p>Съвместната българо-македонска комисия има за цел, чрез исторически факти да изгражда допълнително приятелство, а не да увеличава враждебността. Това каза Заев в парламента в отговор на въпрос на депутата от опозиционна ВМРО-ДПМНЕ Ане Лашкоска, която го обвини в намеса в работата на комисията, предаде БГНЕС.</p>
      <p>“Ние се опитваме да се договорим за всички различия, които съществуват помежду ни. Една от тях се отнася и за Комисията, която има за цел, чрез исторически факти да изгражда допълнително приятелство, а не да увеличава враждебността. Публично твърдя пред всички Вас, и ще бъде хубаво да докажете противното, защото се твърди, че съм извършвал натиск върху комисията. Комисията ни е експертна, от големи професионалисти, които уважавам за това, което правят в преговорите, за тяхната иновативност, обич към родината, нашата идентичност, македонски език. Аз се уча от тях и вярвам, че през развитието на стратегиите ще намерим решение, така както намерихме приемливо решение за четирите исторически личности”, заяви Заев.</p>
      <p>Той каза, че след приемането на Декларацията от страна на България е имало неприятно чувство, защото това е станало по време на изпълнението на Договора, преди решението на Европейския съвет.</p>
      <p>„Аз реагирах и ще реагирам. Това е мой дълг, но няма да си позволя да предизвиквам разправии, които ще ни блокират държавата, така както това бе в продължение на 10-на години с Договора с България от 2009 г. Това време не бих искал да се повтори отново“, категоричен е Заев и добави: Българският премиер Бойко Борисов и външният министър Екатерина Захариева бяха сред основните ни защитници, които се бореха с аргументи в Съвета на министрите и Европейския съвет за започването на предприсъединителни преговори с ЕС.</p>
      <p>Македонският премиер заяви още, че македонският език е признат от ООН още през 1977 г. и очаква европейска България да приеме това по време на преговорния процес.</p>
    </article>
  </body>
</html>
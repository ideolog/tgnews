<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/01/us-imposes-new-iran-sanctions-but-waives-others"/>
    <meta property="og:site_name" content="euronews"/>
    <meta property="article:published_time" content="2019-11-01T07:02:45+00:00"/>
    <meta property="og:title" content="تحریم‌های تازه آمریکا علیه ایران همزمان با تمدید معافیت همکاری هسته‌ای"/>
    <meta property="og:description" content="دولت دونالد ترامپ، رئیس جمهوری آمریکا از زمان خروج این کشور از برجام تحریم های متعددی را علیه بخش های مختلف اقتصاد ایران وضع کرده است."/>
  </head>
  <body>
    <article>
      <h1>تحریم‌های تازه آمریکا علیه ایران همزمان با تمدید معافیت همکاری هسته‌ای</h1>
      <address><time datetime="2019-11-01T07:02:45+00:00">01 Nov 2019, 07:02</time> by <a rel="author">یورونیوز فارسی </a></address>
      <p>وزارت خارجه آمریکا روز پنجشنبه ضمن اعمال تحریم های تازه ای بر بخش ساخت و ساز ایران، معافیت ها در زمینه همکاری هسته‌ای غیرنظامی با تهران را تمدید کرد.</p>
      <p>بنا به اعلام وزارت خارجه آمریکا تحریم‌های جدید در بخش عمران و ساخت و ساز به دلیل «ارتباط» این بخش با «سپاه پاسداران» وضع شده است. مورگان اورتاگوس، سخنگوی وزارت خارجه ایالات متحده اعلام کرد که مایک پمپئو، وزیر خارجه این کشور با وجود تمدید معافیت‌ها در زمینه همکاری هسته‌ای غیرنظامی با ایران، محدودیت‌های مرتبط با برنامه هسته ای این کشور را حفظ کرده است.</p>
      <p>دولت دونالد ترامپ، رئیس جمهوری آمریکا از زمان خروج این کشور از برجام تحریم‌های متعددی را علیه بخش‌های مختلف اقتصاد ایران وضع کرده است.</p>
      <p>واشنگتن هدف از فشارهای خود را وادار کردن ایران به مذاکره بر سر برنامه موشکی و فعالیت‌های خود در منطقه عنوان می کند.</p>
      <p>در بیانیه وزارت خارجه آمریکا آمده است که مایک پمپئو بر این باور است که بخش ساخت و ساز ایران به طور مستقیم یا غیرمستقیم تحت کنترل سپاه پاسداران قرار دارد. دولت ایالات متحده سپاه پاسداران را سازمانی «تروریستی» می داند.</p>
      <p>به گفته وزارت خارجه آمریکا فروش فلزات خام یا نیمه تمام، گرافیت، زغال سنگ و نرم افزار برای استفاده های صنعتی به ایران می تواند در صورتی که در بخش ساخت و ساز ایران مورد استفاده قرار گیرد مشمول تحریم شود.</p>
      <p>مایک پمپئو همچنین تشخیص داده است که از چهار «ماده راهبردی» در ارتباط با برنامه هسته ای، نظامی و موشکی ایران استفاده می شود و به همین دلیل مبادله کنندگان این مواد با ایران تحریم می شوند.</p>
      <p>واشنگتن این چهار «ماده راهبردی» را دو نوع فولاد ضدزنگ و دو نوع اوراق لحیم کاری شده منگنز اعلام کرده است.</p>
      <p>به گفته مورگان اورتاگوس افزودن این مواد به فهرست تحریم ها به واشنگتن امکان می دهد تا از دسترسی سپاه پاسداران، بخش ساخت و ساز و هسته ای ایران به «مواد راهبردی» جلوگیری کند.</p>
      <p>دولت آمریکا همزمان با این تحریم‌های جدید معافیت شرکت‌های روسی، چینی و اروپایی از تحریم به دلیل فعالیت در تاسیسات هسته ای ایران را تمدید کرد. اقدامی که به گفته واشنگتن شرایط دستیابی ایران به سلاح های هسته ای را «دشوارتر» خواهد کرد.</p>
      <p>خبرگزاری رویترز به نقل از یک منبع آگاه گزارش داده است که این معافیت ها برای مدت «۹۰ روز» تمدید شده است. این معافیت ها به شرکت‌های روسیه، چینی و اروپایی اجازه می دهد تا بدون اینکه مورد تحریم آمریکا قرار گیرند در بخش هسته ای ایران فعالیت کنند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/30/iranians-malaysia-say-banks-close-their-accounts-us-sanctions">بانک‌های مالزی مسدود کردن حساب‌های ایرانیان را آغاز کردند</a>
        </li>
        <li>
          <a href="https://farsi.euronews.com/2019/10/29/human-rights-watch-health-of-millions-of-iranians-threatened-by-us-sanctions">دیده‌بان حقوق بشر: سلامت میلیون‌ها ایرانی با تحریم‌های آمریکا تهدید می‌شود</a>
        </li>
        <li>
          <a href="https://farsi.euronews.com/2019/10/28/us-treasury-mnuchin-ramp-up-pressure-iran-israeli-ideas">وزیر خزانه‌داری آمریکا: با ایده‌های جدید اسرائیل، فشار اقتصادی را بر ایران افزایش می‌دهیم</a>
        </li>
      </ul>
    </article>
  </body>
</html>
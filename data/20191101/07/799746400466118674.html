<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/experts/2019/11/1/7102504/"/>
    <meta property="og:site_name" content="Європейська правда"/>
    <meta property="article:published_time" content="2019-11-01T07:35:31+00:00"/>
    <meta property="og:title" content="Кримська провокація Земана: що змінить новий чеський реверанс перед Путіним"/>
    <meta property="og:description" content="Офіційний прийом “кримських активістів” – не перший крок Земана, спрямований на підрив легітимності української держави. Хоча при цьому – найбільш цинічний."/>
  </head>
  <body>
    <article>
      <h1>Кримська провокація Земана: що змінить новий чеський реверанс перед Путіним</h1>
      <address><time datetime="2019-11-01T07:35:31+00:00">01 Nov 2019, 07:35</time> by <a rel="author" href="https://www.eurointegration.com.ua/authors/havlicek/" target="_blank">Павел Хавлічек</a></address>
      <p>"Загравання з окупантами", – саме так <a href="https://www.eurointegration.com.ua/news/2019/10/31/7102473/"><b>українське посольство назвало</b></a> прийняття у Празькому граді президентом Мілошем Земаном представників маргінальної кримської організації "Къирым бирлиги", підконтрольної російському режиму.</p>
      <p>Чи означає це, що глава держави визнав анексований Крим частиною Росії, як уже встигли заявити представники цієї організації?</p>
      <p>І кажучи ширше: які наслідки матиме цей демарш? Перш за все, слід нагадати:</p>
      <aside>це не перший крок Земана, спрямований на підрив легітимності української держави. Хоча при цьому – найцинічніший.</aside>
      <p>Варто нагадати, що раніше Земан приймав представників русинських організацій, які скаржилися йому на "утиски" з боку України, пообіцявши підняти це питання на переговорах з Володимиром Зеленським. А також про скандальну заяву Земана в ПАРЄ про необхідність вирішити питання Криму шляхом грошової компенсації від РФ Україні.</p>
      <p>Крім цього, президент Чехії відзначився й іншими заявами, що підтримують РФ. Наприклад, піддав гострій критиці рішення муніципалітету Праги прибрати пам'ятник радянському маршалу Конєву, що викликало очікувану істерику в Москві. Земан заявив, що розуміє російську реакцію і виступає проти демонтажу пам'ятника.</p>
      <p>Що стало причиною таких заяв президента? Або, якщо сформулювати питання більш прямо: чи є підстави говорити про російське фінансування Мілоша Земана?</p>
      <p>Тут варто нагадати, що Земан практично не вів своєї передвиборної кампанії на минулих виборах. Замість нього це робили "друзі Земана", які так і не змогли дати відповідь щодо джерел фінансування (за що на них наклали штраф).</p>
      <p>І хоча з юридичної точки зору цього недостатньо для офіційних звинувачень, для експертної спільноти і політиків сумнівів у кремлівському фінансуванні Земана просто не існує.</p>
      <p>А це дає підстави вважати, що така атака на Україну може бути не останньою.</p>
      <p>І це підводить до наступного питання: які це може мати наслідки?</p>
      <p>З одного боку, в МЗС Чехії відреагували оперативно, заявивши про неприйнятність таких запрошень. "Особисто я, наприклад, не запрошував би таких осіб на офіційний захід, який організовує Міністерство закордонних справ", – заявив міністр Томаш Петршічек.</p>
      <aside>Втім, проблема полягає в тому, що ані МЗС, ані уряд в цілому не мають можливості впливати на заяви президента.</aside>
      <p>Єдиний спосіб, яким уряд може вплинути на президента – це урізати фінансування його міжнародної діяльності. Така ініціатива вже розглядалася в чеському парламенті, але не знайшла достатньої підтримки у депутатів.</p>
      <p>Ще одне питання, яке варто поставити в контексті цього скандалу – щодо позиції прем'єр-міністра Чехії Андрея Бабіша. ЗМІ вже опублікували його фотографії з "кримськими активістами". Однак чи означає це, що прем'єр також брав участь у кримській провокації Земана?</p>
      <p>Поки підстав так говорити немає. Навіть незважаючи на те, що в бекграунді прем'єра є свій кримський скандал – його сина вивезли в анексований Крим, щоб сховати від слідчих, – досі Бабіш старанно уникав будь-яких проросійських заяв.</p>
      <p>Більше того, останнім часом різко і публічно активізувала свою роботу контррозвідка – Служба інформації і безпеки, заявивши про викриття діяльності шпигунської мережі, пов'язаної з російською розвідкою.</p>
      <p>На такі новини президент Земан також відреагував, <a href="https://www.eurointegration.com.ua/rus/news/2019/10/25/7102278/">заявивши</a>, що контррозвідці варто займатися корупціонерами, а не шукати російських шпигунів. Показово, що подання про присвоєння генеральського звання голові Служби Міхалу Куделці вже чотири роки лежить в президентському палаці непідписане.</p>
      <p>У зв'язку з цим важливим є те, що така активізація контррозвідки була б неможливою без політичної підтримки з боку глави уряду.</p>
      <aside>Продовження цього розслідування, яке так і не зміг заблокувати Мілош Земан – серйозний удар по інтересах Кремля в Чехії.</aside>
      <p>І не виключено, що програвши на цьому фронті, Мілош Земан вирішив просто показати свою впливовість і потрібність для російських друзів.</p>
      <p>Найбільш зрозумілим і доступним для нього способом – влаштувавши антиукраїнську провокацію.</p>
      <p>
        <i>Публікації в рубриці "Експертна думка" не є редакційними статтями і відображають винятково точку зору автора</i>
      </p>
      <p><pic src="https://img.eurointegration.com.ua/images/doc/f/d/fd2d17e-160.jpg"/><br/><a href="https://www.eurointegration.com.ua/authors/havlicek/">Павел Хавлічек<br/></a>аналітик Association for International Affairs (AMO, Чехія)</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/rambus-mette-a-punto-memoria-gddr6-a-18-gbps/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-01T07:10:00+00:00"/>
    <meta property="og:title" content="Rambus mette a punto memoria GDDR6 a 18 Gbps"/>
    <meta property="og:description" content="Rambus ha annunciato di aver completato lo sviluppo di memoria GDDR6 capace di lavorare a 18 Gbps."/>
  </head>
  <body>
    <article>
      <h1>Rambus mette a punto memoria GDDR6 a 18 Gbps</h1>
      <address><time datetime="2019-11-01T07:10:00+00:00">01 Nov 2019, 07:10</time> by <a rel="author">Jacopo Ferrante</a></address>
      <p><a href="https://www.tomshw.it/hardware/gddr6-micron-al-lavoro-per-aumentare-le-prestazioni/">Prima Micron</a>, adesso <a href="https://www.hpcwire.com/off-the-wire/rambus-demonstrates-gddr6-performance-at-18-gbps/">Rambus</a>. Il lavoro per mettere a punto memorie <b>GDDR6 sempre più veloci</b> è continuo, tanto che in queste ore <b>Rambus</b> ha dimostrato di poter favorire l’ingresso sul mercato di <b>GDDR6 a 18 Gbps</b>, laddove schede video come la portabandiera di Nvidia, la RTX 2080 Ti, adottano soluzioni fino a 14 Gbps. Micron aveva addirittura parlato di 20 Gbps.</p>
      <figure>
        <img src="https://www.tomshw.it/images/images/2019/11/foto-generiche-59748.768x432.jpg"/>
      </figure>
      <p>È chiaro, come intuibile anche dalle prime <a href="http://www.tomshw.it/hardware/nvidia-geforce-rtx-3000-ampere/">indiscrezioni sulla serie GeForce RTX 3000</a> emerse nei giorni scorsi, che anche le memorie GDDR6 giocheranno un ruolo nel garantire maggiori prestazioni, quindi ci si spingerà oltre gli attuali limiti.</p>
      <p>Nel suo comunicato Rambus scrive che questa memoria offre prestazioni di picco da 4 a 5 volte maggiori rispetto alle DDR4 e di aver combinato il layer fisico delle GDDR6 a un controller di memoria GDDR6 ottenuto dalla recente acquisizione di Northwest Logic per mettere a punto una soluzione ottimizzata capace di <b>raggiungere una larghezza di banda fino a 72 GB/s</b>.</p>
      <p>Rambus non sembra però puntare al mercato delle schede video, almeno non direttamente – l’azienda mette punto tecnologie e le rende disponibili su licenza – ma per la nuova GDDR6 a 18 Gbps guarda a settore come intelligenza artificiale, machine learning, datacenter, reti e sistemi automobilistici, settori in cui è necessario raggiungere una larghezza di banda maggiore. L’introduzione delle reti 5G  incentiverà questa sfida.</p>
      <figure>
        <img src="https://www.tomshw.it/images/images/2019/11/foto-generiche-59749.jpg"/>
      </figure>
      <p>“La larghezza di banda della memoria rappresenta un ostacolo significativo per i progettisti che lavorano su applicazioni ad alte prestazioni come IA/ML. Con il nostro sottosistema di memoria GDDR6 a 18 Gbps, potranno sprigionare la potenza di progetti all’avanguardia con un’architettura di memoria comprovata ed economica”, ha dichiarato Hemant Dhulla, vicepresidente e direttore generale Core IP di Rambus.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/gelekt-huawei-speelt-leentjebuur-bij-apple-ipad-pro-32980"/>
    <meta property="og:site_name" content="Apparata"/>
    <meta property="article:published_time" content="2019-11-01T07:43:00+00:00"/>
    <meta property="og:title" content="Gelekt: Huawei speelt leentjebuur bij Apple iPad Pro"/>
    <meta property="og:description" content="Huawei heeft duidelijk inspiratie getrokken uit de recente iPad's van Apple."/>
  </head>
  <body>
    <article>
      <h1>Gelekt: Huawei speelt leentjebuur bij Apple iPad Pro</h1>
      <h2>Huawei heeft duidelijk inspiratie getrokken uit de recente iPad's van Apple.</h2>
      <address><time datetime="2019-11-01T07:43:00+00:00">01 Nov 2019, 07:43</time> by <a rel="author" href="https://www.apparata.nl/nieuws/author/yannickspinner" target="_blank">yannickspinner</a></address>
      <p>De toekomst van de tablet zoals we die kennen <a href="https://www.apparata.nl/nieuws/verkoop-tablets-bloedt-langzaam-dood-27695">staat op het spel</a> nu opvouwbare smartphones <a href="https://www.apparata.nl/nieuws/officieel-dit-is-samsungs-nieuwe-vouwbare-smartphone-32953">langzaam een ding</a> worden. Desalniettemin komt Huawei volgens renders van professionele lekker <a href="https://twitter.com/evleaks/status/1189742346239401984">Evan Blass met een tablet</a> helemaal in de geest van de iPad Pro’s van Apple.</p>
      <p>Op de gelekte renders is een slick design van een tablet te zien, vermoedelijk de Huawei MatePad Pro. Deze bezels, vorm en luxe uitstraling doen daarbij erg denken aan een iPad. Overigens heeft Apple natuurlijk geen monopoly op het design; je kunt maar zoveel richtingen in met een vierkant touchscreen beeldscherm.</p>
      <p>Het grote verschil zit hem in de linker bovenhoek. Waar je je eigen gezicht met een <a href="https://www.apparata.nl/nieuws/apple-ipad-pro-2018-vs-ipad-pro-2017-wat-is-er-nieuw-28808">nieuwere iPad</a> alleen kunt vastleggen met een camera aan de achterkant van het toestel, zou de MatePad Pro een selfiecamera krijgen die in het toestel verwerkt is met een punch-hole notch. Op de renders zijn ook een stylus en docking keyboard gezien, vermoedelijk accessoires voor de MatePad Pro. Overigens lijkt een vingerafdrukscanner afwezig, dus mogelijk heeft Huawei de biometrische beveiliging achterwege gelaten, of het zit ditmaal ín het display.</p>
      <p>Over de uiteindelijk releasedatum en inhoudelijke specs is nog niets bekend en ook weten we na het hele China-Verenigde Staten-fiasco niet of de tablet zonder Google services in Europa zal worden aangeboden. Desalniettemin gaat het Chinese merk het met de <a href="https://www.apparata.nl/nieuws/gelekt-gaat-huawei-het-alsnog-bij-ons-proberen-32962">Mate 30-smartphoneserie toch ook</a> hier proberen dus een (eventueel beperkte) Europese release is niet onaannemelijk.</p>
      <p>Foto @EvanBlass</p>
    </article>
  </body>
</html>
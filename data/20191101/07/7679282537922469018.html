<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-teachers-will-be-monitored-by-cameras-to-complete-the-course-in-school-2826586.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T07:21:34+00:00"/>
    <meta property="og:title" content="स्कूलों में कोर्स पूरा कराने के लिए यहां टीचर्स पर कैमरे से रखी जाएगी नजर"/>
    <meta property="og:description" content="स्कूलों में पाठ्यक्रम पूरा न करने वाले शिक्षकों की नवंबर से सीसीटीवी कैमरे से निगरानी होगी। शिक्षा विभाग की ओर से इंटर कॉलेज में पाठ्यक्रम पिछड़ने के मामले सामने आने के बाद यह निर्णय लिया गया है।..."/>
  </head>
  <body>
    <article>
      <h1>स्कूलों में कोर्स पूरा कराने के लिए यहां टीचर्स पर कैमरे से रखी जाएगी नजर</h1>
      <address><time datetime="2019-11-01T07:21:34+00:00">01 Nov 2019, 07:21</time> by <a rel="author">नोएडा | कार्यालय संवाददाता</a></address>
      <p>स्कूलों में पाठ्यक्रम पूरा न करने वाले शिक्षकों की नवंबर से सीसीटीवी कैमरे से निगरानी होगी। शिक्षा विभाग की ओर से इंटर कॉलेज में पाठ्यक्रम पिछड़ने के मामले सामने आने के बाद यह निर्णय लिया गया है। इसके लिए विभाग की ओर से बनी कमेटी सरकारी स्कूलों का निरीक्षण कर रही हैं।</p>
      <p>सरकारी स्कूलों में पढ़ाई पर निगरानी करने के लिए बोर्ड परीक्षाओं के लिए लगाए गए सीसीटीवी कैमरे का इस्तेमाल किया जाएगा। शिक्षा विभाग की ओर से स्कूलों से किसी भी तारीख व पीरियड की रिकॉर्डिंग मंगाकर पाठ्यकम पूरा किए जाने की जांच की जाएगी। शिक्षा विभाग का मानना है कि इससे पाठ्यकम पूरा होने के साथ ही बोर्ड परीक्षा से पहले सरकारी स्कूलों में लगाए गए सीसीटीवी कैमरे और वॉयस रिकॉर्डर की भी जांच हो सकेगी।</p>
      <p>शिक्षा विभाग की ओर से सरकारी माध्यमिक स्कूलों को यह भी निर्देश दिया गया है कि वे खुद भी बोर्ड परीक्षार्थियों को कराई जाने वाली पढ़ाई के पूरे ब्योरे की रोजाना सीमीक्षा करेंगे। पहली बार इस सत्र में यूपी बोर्ड की स्कीम सत्र शुरू होते ही छात्रों के पास पहुंची है। इस पूरे मामले पर जिला विद्यालय निरीक्षक डॉ. नीरज कुमार पाण्डेय ने कहा कि सभी प्रधानाचार्यों को निर्देश जारी कर दिए गए हैं। छात्रों को कराई जाने वाली पढ़ाई पर निगरानी रखने के लिए विभाग की ओर से एक टीम भी बनाई गई है। इस टीम के जरिए शिक्षा विभाग सभी स्कूलों की निगरानी कर रहा है।</p>
      <p>सरकारी स्कूलों में बोर्ड परीक्षाओं के दौरान लगाए गए कैमरे और वायस रिकॉर्डर में यदि किसी तरह की समस्या आने पर प्रधानाचार्य उन्हें जल्द दुरुस्त कराएंगे। इसके लिए प्रधानाचार्यों के साथ हुई शिक्षा अधिकारियों की पूर्व में हुई बैठक में निर्देश दिए गए हैं। कैमरे को ठीक कराए जाने के लिए प्रधानाचार्यों को एक सप्ताह का समय दिया गया है। इसके बाद कैमरे और वायर रिकॉर्डर की जांच की जाएगी</p>
      <p>
        <b>छात्रों को लाभ होगा</b>
      </p>
      <p>अधिकारियों का मानना है कि इससे स्कूल में पढ़ाई करा रहे शिक्षकों की लापरवाही पर नजर रखी जा सकेगी। कैमरे की जांच के आदेश के बाद शिक्षक कक्षाओं में समय पर कोर्स पूरा कराने के लिए प्रयासरत करेंगे। इससे बोर्ड परीक्षा के परीक्षार्थियों को सबसे अधिक लाभ हो सकेगा। छात्रों का परीक्षा से पहले न सिर्फ कोर्स पूरा हो सकेगा बल्कि तय समय पर उनका रिवीजन भी संभव हो सकेगा।</p>
      <p>
        <b>समय पर पढ़ाई पूरी कराने के निर्देश</b>
      </p>
      <p>पाठ्यक्रम की निगरानी के लिए बनाई गई टीम स्कूलों में पहुंचकर शिक्षकों को समय पर पाठ्यक्रम पूरा करने के निर्देश भी दे रही है ताकि परिणाम को और बेहतर किया जा सके। साथ ही, कक्षाओं में छात्र-छात्राओं को परीक्षा के दौरान उत्तर लिखने का तरीका बताने के लिए भी शिक्षकों को कहा जा रहा है। इसके अलावा उनकी झिझक दूर की जा रही है। </p>
      <p>
        <b>
          <a href="https://www.livehindustan.com/ncr/story-man-arrested-to-written-govt-of-india-on-car-to-save-toll-tax-2826582.html">टोल बचाने के लिए कार पर लिखवा लिया भारत सरकार, फिर हुआ ये</a>
        </b>
      </p>
    </article>
  </body>
</html>
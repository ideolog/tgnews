<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/bbc-kozy-pomohly-zachranit-reaganovu-knihovnu/1815848?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T07:18:00+00:00"/>
    <meta property="og:title" content="BBC: Kozy pomohly zachránit Reaganovu knihovnu"/>
    <meta property="og:description" content="Los Angeles - Prezidentskou knihovnu Ronalda Reagana v Kalifornii pomohlo před ničivým požárem zachránit vyhladovělé stádo 500 koz, uvedl zpravodajský server BBC. Kozy spásly snadno hořlavé křoviny v okolí knihovny, čímž zbavily oheň potravy, zpomalily šíření plamenů a poskytly hasičům dodatečný čas ke zvládnutí požáru. Pomohly tak zachránit i exponáty, jako je někdejší prezidentské letadlo Air Force One či kousek Berlínské zdi."/>
  </head>
  <body>
    <article>
      <h1>BBC: Kozy pomohly zachránit Reaganovu knihovnu</h1>
      <address><time datetime="2019-11-01T07:18:00+00:00">01 Nov 2019, 07:18</time> by <a rel="author" href="http://www.ctk.cz/" target="_blank">ČTK</a></address>
      <p>Los Angeles - Prezidentskou knihovnu Ronalda Reagana v Kalifornii pomohlo před ničivým požárem zachránit vyhladovělé stádo 500 koz, uvedl zpravodajský server BBC. Kozy spásly snadno hořlavé křoviny v okolí knihovny, čímž zbavily oheň potravy, zpomalily šíření plamenů a poskytly hasičům dodatečný čas ke zvládnutí požáru. Pomohly tak zachránit i exponáty, jako je někdejší prezidentské letadlo Air Force One či kousek Berlínské zdi.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1572589254_P201911010168801.jpg"/>
        </figure>
        <figure>
          <img src="https://i3.cn.cz/6/1572589343_P201911010169701.jpg"/>
        </figure>
        <figure>
          <img src="https://i3.cn.cz/6/1572589362_P201911010170101.jpg"/>
        </figure>
      </slideshow>
      <p>Reaganova knihovna u Los Angeles se ocitla v ohrožení kvůli požáru, který vypukl v úterý před úsvitem mezi městy Simi Valley a Moorpark na jihu Kalifornie a rychle se rozšířil na stovky hektarů. Úřady nařídily povinnou evakuaci místních obyvatel. V ohrožení se podle hasičů ocitlo 6500 domů. Plameny se přiblížily až ke kopci, na kterém se nachází Reaganova prezidentská knihovna. V jednu chvíli byly dokonce ve vzdálenosti necelých třiceti metrů. Sama knihovna ale nedoznala škody.</p>
      <p>"Jeden z hasičů říkal, že věří, že přestávka v šíření plamenů jim usnadnila práci," řekla mluvčí knihovny Melissa Gillerová.</p>
      <p>Stádo koz si podle BBC v květnu najala sama knihovna jako preventivní opatření od místní společnosti 805 Goats k vyčištění pozemku o rozloze 13 akrů. Za spasení jednoho akru si firma účtuje tisícovku dolarů (asi 23.000 Kč). Majitel firmy Scott Morris až do loňského listopadu, kdy podnik založil, neměl s kozami nic společného. Nyní počítá, že bude muset své stádo zvětšit na dvojnásobek, aby vyhověl rostoucí poptávce.</p>
    </article>
  </body>
</html>
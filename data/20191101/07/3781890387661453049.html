<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739478"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T07:20:00+00:00"/>
    <meta property="og:title" content="ด.ต.ทำงามหน้า&quot;ลอบตัดไม้เถื่อน&quot;ถูกปลัดรวบทันควัน"/>
    <meta property="og:description" content="ปลัดขุมยวม ยอมไม่ได้พวกมอดไม้ย่ำยีป่า สนธิกำลังทหารพรานลุยจับดาบตำรวจ สืบสวนแม่ฮ่องสอน ซิ่งจยย.ขนไม้สักทอง ของกลางอื้อซ่า เตรียมขยายผลขบวนการ"/>
  </head>
  <body>
    <article>
      <h1>ด.ต.ทำงามหน้า"ลอบตัดไม้เถื่อน"ถูกปลัดรวบทันควัน</h1>
      <address>
        <time datetime="2019-11-01T07:20:00+00:00">01 Nov 2019, 07:20</time>
      </address>
      <p>
        <b>ปลัดขุมยวม ยอมไม่ได้พวกมอดไม้ย่ำยีป่า สนธิกำลังทหารพรานลุยจับดาบตำรวจ สืบสวนแม่ฮ่องสอน ซิ่งจยย.ขนไม้สักทอง ของกลางอื้อซ่า เตรียมขยายผลขบวนการ</b>
      </p>
      <p>เมื่อวันที่ 1 พ.ย. ว่าที่ร้อยตรี ณรงค์ชัย  จินดาพันธ์  นายอำเภอขุนยวม  จ.แม่ฮ่องสอน เปิดเผยว่า เมื่อกลางดึก กำลังเจ้าหน้าที่ฝ่ายปกครองอำเภอขุนยวม ประกอบด้วยจ .ส.ท.นิรัช  โอบอ้อม  ปลัดอำเภอหัวหน้ากลุ่มงานความมั่นคง  และ นายสกล  ศรีมณีทองกุล  ปลัดอำเภอกลุ่มงานความมั่นคงได้นำกำลังอาสารักษาดินแดน อ.ขุนยวม ,ทหารพราน ที่3602 และหน่วยป้องกันรักษาป่าที่ มส.3  จับกุม ด.ต. อำพล จันทร์แก้ว ผบ.หมู่กองกำกับการสืบสวนภูธรจังหวัดแม่ฮ่องสอน ขณะชักลากไม้สักทองแปรรูป โดยใช้รถจักรยานยนต์จำนวน 2 คัน ออกจากป่า ส่วนอีกคันหนีฝ่าความมืดไปได้ คาดว่าจะติดตามตัวได้ในเร็ว ๆ นี้   โดยรถจักรยานยนต์ทั้ง2 คัน กำลังชักลากไม้ เข้าในกระท่อมกลางป่าพื้นที่ลำห้วยบ่อคี บ้านเมืองปอน ต.เมืองปอน อ.ขุนยวม  สืบเนื่องจากทางเจ้าหน้าที่ได้รับแจ้งจากสายข่าวว่าจะมีขบวนการมอดไม้ตัดไม้เถื่อนจึงนำกำลังจับกุมผู้ต้องหาได้ดังกล่าว<br/>       </p>
      <figure>
        <img src="https://www.dailynews.co.th/admin/upload/20191101/news_MbnTfxjZKE143243_533.jpg?v=20191101187?v=2124"/>
      </figure>
      <p>จากการตรวจค้นในกระท่อมหลังดังกล่าวพบของกลางเป็น  ไม้สักแปรรูปจำนวน 21 แผ่น ,    ปืนยาวขนาด .22 ( ลูกกรด ) 1 กระบอก พร้อมด้วยกระสุน 35 นัด , ปืนแก๊ป 3 กระบอก, ปืนยาวอัดลม 1 กระบอก ,ลูกกระสุนปืน ขนาด .38 จำนวน 13 นัด , ลูกกระสุนปืนสงคราม เอ็ม 16 จำนวน 7 นัด ,เลื่อยยนต์บาร์ขนาดยาว 20 นิ้ว  1 เครื่อง และ 8.อุปกรณ์การเสพยาบ้า 1 ชุด จึงร่วมกันกับทหารพราน ที่ 3602 และหน่วยป้องกันรักษาป่าที่ มส.3 ทำบันทึกการจับกุมด.ต. อำพล  พร้อมของกลางส่งดำเนินคดีตามกฎหมายส่วนผู้ต้องหาที่หลบหนีกำลังอยู่ระหว่างการติดตามตัวมาดำเนินคดีและขยายผลขบวนการที่เหลือต่อไป.<br/>      <br/> </p>
      <figure>
        <img src="https://www.dailynews.co.th/admin/upload/20191101/news_NPAIhNfeTF143249_533.jpg?v=20191101187?v=5992"/>
      </figure>
      <p> </p>
    </article>
  </body>
</html>
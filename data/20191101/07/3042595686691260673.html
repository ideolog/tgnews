<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/mat/orker-ikke-spise-opp/71759837"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T07:59:48+00:00"/>
    <meta property="og:title" content="- Orker ikke spise opp"/>
    <meta property="og:description" content="Anmelderne lar seg ikke imponere over maten på karri-sjappa. Men, billig er det."/>
  </head>
  <body>
    <article>
      <h1>- Orker ikke spise opp</h1>
      <h2>Anmelderne lar seg ikke imponere over maten på karri-sjappa. Men, billig er det.</h2>
      <address><time datetime="2019-11-01T07:59:48+00:00">01 Nov 2019, 07:59</time> by <a rel="author">Robinson &amp; Fredag Foto: Christian Roth Christensen .</a></address>
      <p>- Hvis pris er parameter, kan vi erklære Punjab Tandoori for en vinner allerede nå.</p>
      <figure>
        <img src="https://dbstatic.no/71759935.jpg?imageId=71759935&amp;x=0&amp;y=0&amp;cropw=100&amp;croph=100&amp;width=321&amp;height=292"/>
      </figure>
      <p>Fredag sto ved disken på den nyeste filialen til det som tidligere het Punjab Sweet House, en favoritt blant fattige studenter og natteranglere på Grønland. I fjor høst åpnet familien Singh et nytt stikk-innom-sted i laveste prisklasse i Hausmannsgate. Mens originalen har preg av brun bule, beskriver lokalmedier det nye stedet som «hippere», ja ord som «fresht og funky» er blitt brukt, så det var med en viss forventning Magasinets anmeldere ankom denne ettermiddagen.</p>
      <p>Så superfresht var førsteinntrykket ikke. Tomme saltbøsser på skranglete bord, kunstige blomster i vase og servietter av typen «rett fra dispenseren på do». Én enslig ansatt nikket bak disken. Siden det ikke var andre gjester der, gikk i hvert fall køen kjapt.</p>
      <figure>
        <img src="https://dbstatic.no/71759911.jpg?imageId=71759911&amp;width=512&amp;height=308"/>
        <figcaption><b>BILLIG:</b> Selv om anmelderne ikke lar seg begeistre, er maten i alle fall billig på Punjab Tandoori i Hausmannsgate. Vis mer</figcaption>
      </figure>
      <p>Som på modersjappa må man nemlig stille seg opp og betale for maten sin først. Og det var her Fredag ble gira. For hva viste kassalappen, etter et utall retter, øl og desserter? 530 kroner. Muligens den laveste sluttsummen i Robinson og Fredags historie.</p>
      <p>Men serverer Punjab Tandoori value for money? Se, det var spørsmålet.</p>
      <p>- Jeg elsker vanligvis pakora, friterte grønnsaker, men de må være crispy. Krydderiene her er gode. Dessverre er konsistensen myk og daff, lød dommen over første rett.</p>
      <p>Fredag gispet etter luft i møte med sin samosa chaat.</p>
      <figure>
        <img src="https://dbstatic.no/71759901.jpg?imageId=71759901&amp;width=512&amp;height=308"/>
        <figcaption><b>GRAPSETE:</b> Presentasjonen er litt «grapsete», mener anmelderne. Vis mer</figcaption>
      </figure>
      <p>- Den grønne sausen av chili og mynte setter fyr på ganen. Godt, på en masokistisk måte. Men jeg syns presentasjonen er grapsete, med sauser og ingredienser slengt sammen. Også her mangler det knas. Noe sprøtt.</p>
      <p>- Og holder selve samosaen høy nok temperatur? tenkte Fredag høyt. - Jeg syns det så ut som vedkommende bak disken bare hentet den ut av en boks med forhåndsprodusert mat og varmet den opp?</p>
      <p>De kastet diskrete blikk inn mot kjøkkenet, der den ansatte nå sto og rørte i kasseroller ved komfyren. Ut av en åpen ovn ble det hentet flotte, luftige nanbrød, som skulle vise seg å bli måltidets desiderte høydepunkt.</p>
      <p>Robinson hadde bestilt thali til hovedrett: Et vegetarisk kombinasjonsmåltid, som ankom på metallfat inndelt i seksjoner.</p>
      <p>- Currysausen med kikerter kunne vært fyldigere og mer kremete, men ellers OK, lød det først litt håpefullt.</p>
      <p>- Men linsegryta. Og denne sausen med grønne erter. Huff. Jeg er redd jeg ikke orker å spise opp dette, hvisket Robinson.</p>
      <p>Fredag, som mener at ethvert indisk spisested må vurderes etter sin butter chicken, hadde bestilt yndlingsretten.</p>
      <p>- Jeg har smakt fyldigere og rikere versjoner, men kyllingkjøttet er saftig og sausen mild. Absolutt ståkarakter her.</p>
      <figure>
        <img src="https://dbstatic.no/71759907.jpg?imageId=71759907&amp;width=512&amp;height=308"/>
        <figcaption><b>SKRANGLETE:</b> Tomme saltbøsser skranglete bord kan man akseptere på billige steder, men når maten ikke imponere blir det lav score. Vis mer</figcaption>
      </figure>
      <p>Var det dessertene som skulle fremkalle følelsen av å ha gjort et kupp?</p>
      <p>Det er begrenset hvor galt det kan gå med kjøpe-iskrem av typen vanilje, med gul saus på. Men også her ble de sittende og smatte med rynket panne. Var også mangosausen fra butikken? Eller var den virkelig hjemmelaget?</p>
      <p>En porsjon kheer – indisk rispudding – ble servert i plastbeger. Stusselig, og med en distinkt bismak av ... rosevann?</p>
      <p>- I så fall er det nok sånn det skal være. Rosevann er bare ikke min favorittsmak. Kingfisher skuffer i hvert fall aldri, sa Robinson og skylte ned siste slurk indisk øl. Fredag nippet til en kopp chai – krydret te med søtlig melk.</p>
      <p>- Hvordan konkluderer vi her?</p>
      <p>Robinson så rundt seg. Lokalet var nå i ferd med å fylles opp av andre middagsgjester. Studenter, unge par med barnevogn, en og annen enslig mann med avis.</p>
      <p>- Tja. Hvis hovedmålet er å bli mett for en billig penge, er det grei skuring. Men for den som er ute etter lun stemning og større smaksopplevelser til bare litt høyere pris, kryr Oslo av gode alternativer.</p>
    </article>
  </body>
</html>
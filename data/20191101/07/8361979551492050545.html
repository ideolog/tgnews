<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/consmarket/adnan-kivan-yak-siriyskiy-biznesmen-stav-naybilshim-odeskim-zabudovnikom-novini-ukrajini-50050061.html"/>
    <meta property="og:site_name" content="НВ"/>
    <meta property="article:published_time" content="2019-11-01T07:30:00+00:00"/>
    <meta property="og:title" content="Одеса, молитва, гроші. Завдяки чому Аднан Ківан став одним із лідерів українського ринку житлової нерухомості"/>
    <meta property="og:description" content="Одеський забудовник Аднан Ківан має двох надійних помічників — Всевишнього і власні вільні кошти. Завдяки їм він і став одним із лідерів національного ринку житлової нерухомості, пише журнал НВ"/>
  </head>
  <body>
    <article>
      <h1>Одеса, молитва, гроші. Завдяки чому Аднан Ківан став одним із лідерів українського ринку житлової нерухомості</h1>
      <h2>Одеський забудовник Аднан Ківан має двох надійних помічників — Всевишнього і власні вільні кошти. Завдяки їм він і став одним із лідерів національного ринку житлової нерухомості, пише журнал НВ</h2>
      <address><time datetime="2019-11-01T07:30:00+00:00">01 Nov 2019, 07:30</time> by <a rel="author">Катерина Шаповал</a></address>
      <p>В есною 2010-го року поблизу глибокого котловану, виритого у самісінькому центрі престижного одеського району Аркадія, зупинилося коштовне авто. Із нього вийшла сім'я — двоє дорослих і троє дітей. Підійшовши до самого краю гігантської ями, батько сімейства, смаглявий чоловік східного типу, подивився вниз і зітхнув: «Я потрапив у рабство до цього шантрапи».</p>
      <p>Зараз про той епізод свого життя одеський бізнесмен сирійського походження Аднан Ківан згадує з усмішкою. А тоді, стоячи над ямою, він дійсно вважав, що доля зробила його залежним від «шантрапи» — цим словом Ківан назвав директора місцевої фірми Прогрес-строй. Та мала збудувати на належній бізнесменові ділянці житловий комплекс, але звернула роботи на етапі котловану, розчинившись у вологому бізнес-кліматі південного портового міста з багатою бандитською історією.</p>
      <p>Не відходячи від краю, Ківан жартома запропонував родині проголосувати, чи будувати на цьому місці будинок самостійно, без фірм-підрядників. Рідні підтримали цю ідею. Так Ківан, власник компанії Kadorr Group, зробив перший крок на шляху перетворення з трейдера та інвестора на забудовника.</p>
      <p>Виходець із Сирії досяг успіху в цій справі — сьогодні він один із провідних гравців не тільки за одеськими, а й за національними мірками. За даними сайту новобудов ЛУН, за останній 21 місяць Kadorr збудувала 20 будинків із майже 8 тис. квартирами. За кількістю останніх фірма Ківана в 1,7 рази обігнала навіть забудовника № 1 Києва й області — компанію Stolitsa Group. Найближчий же одеський конкурент Kadorr — фірма Будова — вивела на первинний ринок у 3,4 рази менше квартир за Ківана.</p>
      <p>Загалом за дев’ять років роботи його компанія продала клієнтам близько 50 тис. квартир, підрахували в одеській Відкритій громадській платформі. Ківану не завадило навіть те, що до будівництва він долучився під час кризи: в 2010-му середні ціни за 1 кв. м у приморському місті впали вдвічі проти 2008-го. І продовжували знижуватися.</p>
      <aside>У 1990 році Радянський Союз ще не розпався, а у нас були величезні гроші — $62 млн, Аднан Ківан, власник Kadorr Group</aside>
      <p>Справи ж самого бізнесмена незмінно йшли в гору. Нині він має агрокомпанію в Січеславській області, газета KyivPost, одеське ТВ — 7 канал, а також чотири бізнес-центри і три торгові центри. Ба більше, підприємець збудував два котеджних містечка, декілька клубних будинків, три житлові квартали і 48 житлових комплексів з єдиною назвою Перлина, які відрізняються лише порядковими номерами. Ще вісім ЖК Kadorr Group будує зараз.</p>
      <p>За підрахунками інвесткомпанії Dragon Capital, статки Ківана на сьогодні — $275 млн. Сам бізнесмен оцінює себе помітно дорожче — майже в $1 млрд.</p>
      <p>
        <b>Перші $62 млн</b>
      </p>
      <p>К іван народився у грудні 1962-го в Сирії, де закінчив школу. Українська англомовна газета KyivPost, що належить бізнесмену, писала про свого власника, що він є вихідцем зі впливової сирійської сім'ї. Сам Ківан ухильно коментує цю інформацію: каже, що його батько був шанованим бізнесменом, а родич матері працював чи то міністром, чи то заступник міністра сільського господарства Сирії.</p>
      <p>До Одеси Ківан потрапив на початку 1980-х, приїхавши до СРСР по вищу освіту. Він закінчив Одеський інститут харчових технологій саме в той період, коли почалася перебудова.</p>
      <p>Бізнесмен розповідає, що спочатку хотів бути дипломатом, тому, отримавши диплом, поїхав до Москви, де пропонував свої послуги посольствам арабських країн. Розраховував молодий випускник на мовні переваги — він вільно говорив арабською, російською та англійською.</p>
      <p>Однак жодне диппредставництво Ківана не взяло. Зате він отримав розумну пораду: домовитися про співпрацю з єгипетською державною делегацією, яка тоді саме прибула в Москву вирішувати питання оплати боргу перед СРСР.</p>
      <p>У делегації були люди, знайомі з родичами матері Ківана, і молодик отримав свою першу роботу. Майбутній головний одеський забудовник зайнявся посередництвом. Єгипет у рахунок погашення боргу постачав до СРСР різні товари через радянське держпідприємство Спецтехноекспорт. Фірма Ківана організовувала весь процес за комісію 1,5−7% від суми поставки. Він зізнається, що заробляв на цьому більш ніж вдосталь: «У 1990 році Радянський Союз ще не розпався, а у нас були величезні гроші — $62 млн».</p>
      <p>Ківан тоді роздумував: а чи бува не вкластися у нафтовий бізнес? Але його привабив недорогий український метал. «Я взяв літак і полетів до Кривого Рогу, — згадує бізнесмен. — Заїхав до директора [металургійного гіганта] Криворіжсталі й сказав, що хочу купити метал за гроші». В епоху бартеру ця пропозиція була серед тих, перед якими неможливо встояти.</p>
      <p>Перша партія, яку Ківан відвантажив покупцеві з Йорданії, обійшлася новоспеченому трейдеру в $20 млн — це були 100 тис. т металу. Почавши з великого, бізнесмен і надалі здійснював великі угоди, торгуючи продукцією Криворіжсталі з Нігерією, Єгиптом і ще майже трьома десятками країн Африки та Близького Сходу.</p>
      <p>Наприкінці 1990-х — початку 2000-х навколо українських металургійних заводів крутилося багато іноземців — здебільшого представники балканських і арабських країн. Це добре пам’ятає Валерій Мазур, який протягом 1995−1997 років працював на посаді голови Мінпрому, а після був заступником міністра в цьому ж відомстві. Серед усіх цих посередників, за словами Мазура, успіху досягали ті, хто мав можливість своєчасно отримувати оплату від покупців.</p>
      <p>Ківан таку можливість мав.</p>
      <p>«Це не безпроблемні ринки [Близький Схід і Африка] — там не можна було приїхати і торгувати просто так», — розповів <i>НВ</i> на умовах анонімності колишній співробітник відділу збуту Криворіжсталі, який працював із компанією Ківана. Мовляв, для успіху потрібно мати знайомих у ділових колах регіону.</p>
      <p>Ківан про свої зв’язки на Близькому Сході розповідає в дусі барвистої арабської поезії. «Люди приїздили до мене — Мухаммед, Ахмед, шейхи й так далі, — майже наспівує він. — Вони брали у мене метал, і я продавав їм».</p>
      <p>Напередодні приватизації Криворіжсталі, яка відбулася у 2005 році, Ківан, за його словами, на місяць продавав 200 тис. т металу. Після покупки заводу Лакшмі Мітталом одеський бізнесмен припинив співпрацю з підприємством.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/239/big/56ba33175b2b00df5340fbe0031067e7.png?stamp=20191027125346&amp;q=85&amp;output=jpg&amp;bg=white"/>
        <figcaption>УЛЮБЛЕНА СПРАВА: Аднан Ківан на відкритті своєї 32-ї Перлини / Фото: НВ</figcaption>
      </figure>
      <p>
        <b>Воля Всевишнього</b>
      </p>
      <p>На стартовій сторінці сайту Kadorr Group білим по сірому написано: «Kadorr Group — бізнес із людським обличчям, бізнес із Божим благословенням!»</p>
      <p>Ківан — ревний мусульманин. Усе, що з ним відбувається, зокрема вдалі угоди, він називає волею Аллаха. Навіть свій успіх у справі будівництва він пояснює допомогою згори. «Нам допомагають дві речі — молитва і те, що у нас є гроші», — каже бізнесмен. Наявність власних фінансів робить його групу незалежною від продажів ще незакінчених квартир клієнтам. А тому Kadorr може собі дозволити спочатку збудувати будинок, а вже після розпродати його.</p>
      <p>До галузі нерухомості, запевняє Ківан, його теж привело Боже провидіння. Виглядало це так: у грудні 2006-го на день народження до бізнесмена прийшов знайомий, який раніше як підрядник будував у Одесі мечеть, профінансовану власником Kadorr Group. «Нам потрібні гроші, щоб закінчити недобуд, — згадує слова гостя Ківан. — Ми можемо вам його продати, а можемо взяти в партнери». Йшлося про ділянку в історичному центрі Одеси, на вулиці Успенській, — там зараз стоїть бізнес-центр Наполеон, що належить Kadorr.</p>
      <p>«Він [візитер] говорив і говорив, — згадує Ківан. — А у мене в голові крутилося: Бог відкрив мені ворота, щоб я пішов у ці об'єкти». Гостем був Борис Родін, співзасновник компанії Будова — головного сьогодні конкурента Kadorr на одеському ринку нерухомості.</p>
      <p><i>НВ</i> зв’язався з Родіним, і той через помічника підтвердив розповідь Ківана про початок співпраці на об'єкті на вулиці Успенській: мовляв, запросив одеського сирійця «у спільний проект».</p>
      <p>Ківан і Родін перетворилися на компаньйонів: перший — інвестував, другий — будував. У тандемі вони звели кілька будинків у Одесі. Потім власник Kadorr знайшов собі іншу компанію-забудовника. Вибір припав на Прогрес-строй, що належить Олександру Селезньову.</p>
      <p>Цей підприємець має в Одесі не найкращу репутацію: він зібрав із покупців гроші за квартири в ЖК Золотий берег, Гагарін-плаза й інші, але комплекси так і не здав.</p>
      <p>Одним із потерпілих від цієї схеми став одеський активіст Олег Михайлик, який у бесіді з <i>НВ</i> назвав Селезньова людиною, пов’язаною з місцевим сірим кардиналом Володимиром Галантерником. Втім, те саме в місті говорять і про Родіна.</p>
      <p>Ківан пояснив, що «під співпрацю» із Селезньовим купив кілька десятків майданчиків у Одесі на $150 млн. «Ківан брав ділянки на вторинному ринку, а не приватизував», — зазначив<i> НВ</i> на умовах анонімності один із одеських девелоперів.</p>
      <p>Зрештою компанія Селезньова у буквальному сенсі вирила під власником Kadorr яму, стоячи на краю якої сирієць і вирішив займатися будівництвом самостійно.</p>
      <p>Вже у 2011-му котлован перетворився на ЖК Перша Перлина.</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/085/original/60c5586a028f2b2fffed1ed46678fd81.png?stamp=20191027125524&amp;q=85&amp;output=jpg&amp;bg=white"/>
      </figure>
      <p>
        <b>Аднан та всі, всі, всі</b>
      </p>
      <p>С лово Kadorr — абревіатура, що складається з перших букв прізвища й імен членів родини засновника компанії: Ківан Аднан, дружина Ольга, доньки Діана та Рузанна і син Руслан.</p>
      <p>За останні дев’ять років сімейна компанія як заведена здає кілька ЖК на рік.</p>
      <p>Один з одеських забудовників, який попросив не розкривати його ім'я у пресі, запевнив <i>НВ</i>: будинки від Kadorr не схожі на комплекси інших місцевих компаній — у них широкі й красиві холи, а також привабливий зовнішній вигляд. Серед недоліків девелопер називає тонкі стіни: мовляв, люди скаржаться на погану шумоізоляцію, чують те, що відбувається у сусідніх квартирах.</p>
      <p>Ківан же запевняє, що у своїй роботі його команда намагається безумовно дотримуватися всіх будівельних норм. «Це дуже просто: виконуйте, що написано», — каже про це бізнесмен. А ще його будинки зводять без затримок — саме так, як і має бути за тими самими нормам.</p>
      <p>Сам Ківан ще і вельми щедро кредитує покупців квартир: Kadorr пропонує розстрочку на 10 років із первинним внеском від 3%. Не дивно, що ця компанія в Одесі найвпізнаваніша серед місцевих забудовників: дев’ять із десяти містян, за даними опитування ЛУН, знають дітище Ківана.</p>
      <p>Михайлик додає, що Kadorr балує своїх клієнтів договорами, за якими кожен інвестор може забрати вкладені ним у майбутнє житло гроші на будь-якому етапі будівництва.</p>
      <p>Чотири роки тому подібний лібералізм влетів Kadorr у копієчку: тоді міськрада відкликала у компанії необхідні для будівництва дозволи, і перед офісом фірми вишикувалася черга з бажаючих забрати внески. Ківан згадує, що було кілька днів, впродовж яких він повертав клієнтам по $15−16 млн.</p>
      <p>У 2017-му компанія повернула ще $40 млн — тоді СБУ провела в Kadorr обшуки, підозрюючи фірму в фінансуванні «Л/ДНР». У місцевих ЗМІ писали, що Ківан купив за гроші клієнтів ділянку землі в одеського депутата-втікача Ігоря Маркова, а той передав фінанси до «республік».</p>
      <p>У СБУ <i>НВ</i> повідомили, що справу передали до обласного управління ДФС. У цьому відомстві коментувати ситуацію відмовилися, пославшись на таємницю слідства.</p>
      <p>Ківан назвав переслідування надуманим: так, ділянку в Маркова купив, але нічого на ній не збудував. Бізнесмен пов’язує всю цю історію з мером Одеси Геннадієм Трухановим: «Ми не догодили міській владі через нашу політичну позицію».</p>
      <p>У 2014-му Ківан, який підтримував Євромайдан, організував фонд для допомоги українській армії, а пізніше сприяв Михайлу Саакашвілі, коли той був губернатором Одещини. За все це, як вважає власник Kadorr, Труханов і вирішив помститися.</p>
      <p>Олена Ротарі, колишня шеф-редакторка новин 7 каналу, який належить Ківану, називає ще одну можливу причину невдоволення мера власником Kadorr: «Міська влада співпрацює тільки зі „своїми“ забудовниками, а тому атакує конкурента». До того ж, запевняє Ротарі, 7 канал чи не єдиний в Одесі, «який розкриває корупційні схеми Труханова і Ко».</p>
      <p>Водночас до 2014−2015 років у Ківана були хороші стосунки з чинною владою, стверджує Віталій Устименко, активіст одеського Автомайдану. Саме тому, на його думку, будівельний бізнес Kadorr був настільки успішний. Той, мовляв, будував навіть у історичному центрі, де цього робити було не можна.</p>
      <p>Сам Ківан запевняє: він нічого не порушував і завжди будує винятково за законом.</p>
      <p>Втім, бізнесмен вже вислизає від Труханова — тепер він реалізовує проекти в найближчому передмісті. Крім того, Ківан будує готель і два будинки в Києві.</p>
      <p>А ще він розмірковує, чи виходити на казахський ринок. Мовляв, там одеська влада його вже точно «закошмарити» не зможе.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595173/o-asant-aporriptei-germaniko-sxedio-gia-dimiourgia-zonis-asfaleias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-01T07:31:00+00:00"/>
    <meta property="og:title" content="Ο Ασαντ απορρίπτει γερμανικό σχέδιο για δημιουργία 'ζώνης ασφαλείας'"/>
    <meta property="og:description" content="O Σύρος Πρόεδρος Μπασάρ αλ Ασαντ απέρριψε χθες Πέμπτη την πρόταση που εισηγήθηκε η υπουργός Αμυνας της Γερμανίας Καρενμπάουερ και προβλέπει τη δημιουργία..."/>
  </head>
  <body>
    <article>
      <h1>Ο Ασαντ απορρίπτει γερμανικό σχέδιο για δημιουργία 'ζώνης ασφαλείας'</h1>
      <address><time datetime="2019-11-01T07:31:00+00:00">01 Nov 2019, 07:31</time> by <a rel="author">SigmaLive</a></address>
      <p>O Σύρος Πρόεδρος Μπασάρ αλ Ασαντ απέρριψε χθες Πέμπτη την πρόταση που εισηγήθηκε η υπουργός Αμυνας της Γερμανίας Καρενμπάουερ και προβλέπει τη δημιουργία ζώνης ασφαλείας φυλασσόμενη από τη διεθνή κοινότητα κατά μήκος των συνόρων Συρίας-Τουρκίας, κρίνοντας ότι θα καταπατούσε τη συριακή εθνική κυριαρχία.</p>
      <p>"Η πρόταση κάνει λόγο περί αποκατάστασης της ασφάλειας σε αυτή την περιοχή υπό διεθνή αιγίδα", ανέφερε ο Σύρος πρόεδρος κατά τη διάρκεια συνέντευξης που παραχώρησε σε τηλεοπτικά δίκτυα της χώρας του. "Αυτό σημαίνει πως η περιοχή αυτή θα τεθεί εκτός του ελέγχου και της εθνικής κυριαρχίας του συριακού κράτους, άρα θα μετατρέψει τον διαχωρισμό της σε πραγματικότητα στο πεδίο", πρόσθεσε.</p>
      <p>Η Κραμπ-Καρενμπάουερ έχει διευκρινίσει πως για να γίνει πραγματικότητα η ζώνη ασφαλείας, θα χρειαστεί έγκριση από το Συμβούλιο Ασφαλείας των Ηνωμένων Εθνών και ότι τα στρατεύματα που δυνητικά θα αναπτυχθούν για την προστασία της θα πρέπει να ανήκουν στις ειρηνευτικές δυνάμεις του ΟΗΕ.</p>
      <p>Η Τουρκία εξαπέλυσε επιχείρηση ευρείας κλίμακας στη βορειοανατολική Συρία τον περασμένο μήνα εναντίον της πολιτοφυλακής των Κούρδων της Συρίας, που χαρακτηρίζει τρομοκρατική οργάνωση. Η επίθεση ανεστάλη έπειτα από μια συμφωνία κατάπαυσης του πυρός για την οποία μεσολάβησαν η Ρωσία και οι ΗΠΑ.</p>
      <p>Την 22α Οκτωβρίου η Ρωσία και η Τουρκία κατέληξαν σε μια συμφωνία στο Σότσι που προβλέπει κοινές περιπολίες σε περιοχές της Συρίας που έλεγχαν μέχρι πρότινος οι Μονάδες Προστασίας του Λαού (ΜΠΛ), η συριακή κουρδική πολιτοφυλακή.</p>
      <p>Ο Ασαντ εξήρε τη ρωσοτουρκική συμφωνία, κάνοντας πάντως λόγο απλά για ένα "θετικό βήμα". Δεν καλύπτει πάντως "όλα" τα ζητήματα, πρόσθεσε, "με την έννοια ότι οι Τούρκοι δεν θα αποχωρήσουν αμέσως". "Αλλά περιορίζει τη ζημιά και ανοίγει τον δρόμο για την απελευθέρωση αυτής της περιοχής στο μέλλον, στο άμεσο μέλλον, ελπίζουμε", συμπλήρωσε.</p>
      <p>Πληροφορίες από ΑΠΕ-ΜΠΕ-dpa</p>
    </article>
  </body>
</html>
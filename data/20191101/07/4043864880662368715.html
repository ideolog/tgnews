<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/1/7230684/"/>
    <meta property="og:site_name" content="Українська правда"/>
    <meta property="article:published_time" content="2019-11-01T07:44:07+00:00"/>
    <meta property="og:title" content="На місці ринку &quot;Деміївський&quot; у Києві збудують комплекс-хмарочос"/>
    <meta property="og:description" content="Департамент містобудування та архітектури КМДА видав ТОВ “Манхеттен Інвест” містобудівні умови та обмеження на реконструкцію нежитлових будівель продовольчого ринку “Деміївський” по вулиці Ізюмська 1 під багатофункціональний комплекс."/>
  </head>
  <body>
    <article>
      <h1>На місці ринку "Деміївський" у Києві збудують комплекс-хмарочос</h1>
      <address>
        <time datetime="2019-11-01T07:44:07+00:00">01 Nov 2019, 07:44</time>
      </address>
      <p>Департамент містобудування та архітектури КМДА видав ТОВ "Манхеттен Інвест" містобудівні умови та обмеження на реконструкцію нежитлових будівель продовольчого ринку "Деміївський" по вулиці Ізюмська 1 під багатофункціональний комплекс.</p>
      <p>Відповідний наказ 26 вересня підписав в.о. директора департаменту Олександр Яструбенко, повідомляє видання "<a href="http://nashigroshi.org/2019/11/01/na-mistsi-rynku-demiivs-kyy-vyroste-30-poverkhovyy-bahatofunktsional-nyy-kompleks/">Наші гроші</a>".</p>
      <p>Висота будівель після реконструкції становитиме щонайменше 85,6 м – орієнтовно 30 поверхів. Остаточну висоту буде визначено проектною документацією.</p>
      <figure>
        <img src="https://img.pravda.com/images/doc/c/7/c7cefaa-demiivskyj-vysota-original.jpg"/>
      </figure>
      <p>Відповідно до Генплану, ділянки, де запланована "реконструкція", є територією громадських будівель та споруд, де житлова забудова заборонена.</p>
      <p>Попри це у МУО зазначено дані, як при проектуванні забудови вираховувати щільність населення в межах житлової забудови.</p>
      <figure>
        <img src="https://img.pravda.com/images/doc/e/d/ed2df9b-demiivskyj-nezhytlove-original.jpg"/>
      </figure>
      <p>Реконструкція ринку "Деміївський" запланована на трьох комунальних ділянках загальною площею 1,17 га, які ТОВ "Манхеттен Інвест" отримало в оренду 1 березня 2018 року на підставі <a href="http://kmr.ligazakon.ua/SITE2/l_docki2.nsf/alldocWWW/B6F83A51D081924CC22581EC006DFD56?OpenDocument">рішення</a> Київради.</p>
      <p>Київрада передала ділянки фірмі в оренду на 25 років для експлуатації та обслуговування нежитлових будівель і споруд на вул. Ізюмській 1 у зв’язку з набуттям фірмою права власності на ці приміщення загальною площею 4613 кв м у 2017 році.</p>
      <p>Цільове призначення вказаних ділянок: для будівництва та обслуговування будівель торгівлі.</p>
      <p>Відповідно до МУО, забудовник це цільове призначення ділянки (вид використання) має змінити, привівши його у відповідність до намірів щодо забудови.</p>
      <figure>
        <img src="https://img.pravda.com/images/doc/d/9/d967cb5-demiivskyj-pryznachennya-original.jpg"/>
      </figure>
      <p>Як свідчать судові <a href="http://nashigroshi.org/2019/04/10/zabudovnyk-namahaiet-sia-cherez-sud-zminyty-pryznachennia-zemli-za-budynkom-ofitseriv-shchob-zvesty-tam-zhytlovyy-kompleks/">рішення</a>, зміна виду використання ділянки фактично є зміною її цільового використання, а відтак, в силу вимог чинного законодавства, вона має здійснюватися за відповідним проектом землеустрою із дотриманням встановленої процедури.</p>
      <p>У МУО вказується, що ділянки по вул. Ізюмській, 1 потрапляють у межі історичного центру Києва, історичного ареалу, центральної планувальної зони, згідно з рішенням Київради від 28.03.2002.</p>
      <p>При розробці проекту фірма зобов’язана отримати висновок від уповноважених органів охорони культурної спадщини. Також їй рекомендовано проектну документацію надати на розгляд науково-методичної ради Мінкультури та консультативної ради з питань охорони культурної спадщини Департаменту охорони культурної спадщини КМДА.</p>
      <p>"Наші гроші" зазначають, що ділянки потрапляють у санітарно-захисну зону від промислових об’єктів та в зону забруднення ґрунтів Цезієм-137, в зону підтоплень природного та техногенного характеру, в зону звукового тиску до 75 дБ та в зону особливого контролю (смуги повітряних підходів).</p>
      <p>Також частина ділянки потрапляє в охоронну зону повітряних ліній електропередач.</p>
      <p>
        <b>Передісторія:</b>
      </p>
      <ul>
        <li>У 2004-2010 роках ТОВ "Манхеттен" отримало 1,17 га по вул. Ізюмській 1 в оренду для будівництва ринку "Деміївський".</li>
        <li>У подальшому фірма відмовилася від права користування ділянкою на користь ТОВ "Манхеттен Інвест" внаслідок передачі майна.</li>
        <li>Засновником і директором ТОВ "Манхеттен Інвест" є Олександра Гнітецька.</li>
        <li>ТОВ "Манхеттен Інвест" входить до складу засновників ТОВ "Манхеттен" разом з Олегом Брігінцем та Юрієм Карабанем. Керівником ТОВ "Манхеттен" є Сергій Рашко.</li>
        <li>Олександр Клюзнер був одним із засновників ТОВ "Манхеттен" до 2016 року. У 2013 році він як "власник ринків у Києві" увійшов до складу робочої групи з питань діяльності ринків при Раді підприємців при Кабміні.</li>
        <li>З 2008-го до 2016 рр Клюзнер був співзасновником ТОВ "Козак", на орендованій ділянці якого на Ревуцького 40 поблизу ст. м. "Харківська" був ринок. Цей ринок у 2016 році <a href="https://www.youtube.com/watch?v=aYp7WWoYrbc">знесли</a>, на цій ділянці група Perfect Group, яку контролює нардеп від ОПЗЖ Дмитро Ісаєнко, почала будувати ЖК "Лебединий". Водночас, ТОВ "Козак" увійшло в орбіту Perfect Group.</li>
        <li>У 2016-го та у березні 2019 рр на Деміївському ринку у Києві сталися великі пожежі.</li>
      </ul>
      <related>
        <a href="https://www.pravda.com.ua/news/2019/11/1/7230692/"/>
        <a href="https://www.pravda.com.ua/news/2019/11/1/7230682/"/>
        <a href="https://www.pravda.com.ua/news/2019/11/1/7230646/"/>
      </related>
    </article>
  </body>
</html>
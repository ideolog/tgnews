<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/o2-zvysila-za-tri-ctvrtleti-vynosy-na-28-6-miliardy-zisk-klesl/1815802?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T07:01:00+00:00"/>
    <meta property="og:title" content="O2 zvýšila za tři čtvrtletí výnosy na 28,6 miliardy, zisk klesl"/>
    <meta property="og:description" content="Praha - Operátor O2 zvýšil letos od ledna do konce září konsolidované provozní výnosy meziročně o 1,4 procenta na 28,62 miliardy korun. Čistý zisk kvůli vyšším odpisům klesl o 4,6 procenta na 4,02 miliardy korun. Pokles se ale ve třetím čtvrtletí proti předchozím kvartálům zpomalil. Společnost to dnes oznámila v tiskové zprávě."/>
  </head>
  <body>
    <article>
      <h1>O2 zvýšila za tři čtvrtletí výnosy na 28,6 miliardy, zisk klesl</h1>
      <address><time datetime="2019-11-01T07:01:00+00:00">01 Nov 2019, 07:01</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Operátor O2 zvýšil letos od ledna do konce září konsolidované provozní výnosy meziročně o 1,4 procenta na 28,62 miliardy korun. Čistý zisk kvůli vyšším odpisům klesl o 4,6 procenta na 4,02 miliardy korun. Pokles se ale ve třetím čtvrtletí proti předchozím kvartálům zpomalil. Společnost to dnes oznámila v tiskové zprávě.</p>
      <p>O2 zaznamenala v ČR růst výnosů v segmentu pevných linek i v mobilní síti shodně o 1,2 procenta na 8,1 miliardy, respektive 15 miliard Kč. Hlavními zdroji nárůstu byly mobilní data, finanční služby a O2 TV. Pokles zisku souvisí se zvýšenými investicemi v loňském roce, které se projevily letošním nárůstem odpisů majetku. Provozní zisk EBITDA vzrostl o téměř 12 procent na 9,3 miliardy Kč.</p>
      <p>"Vysoké investice v roce 2018 navýšily účetní odpisy a snížily náš čistý zisk v roce 2019. Investice mířily do růstových oblastí a společně s novou produktovou nabídkou přispívají k dalšímu růstu. Provozní zisk roste, čistý zisk již vykazuje pozitivní trend, naše strategie funguje," vysvětlil místopředseda představenstva a finanční ředitel Tomáš Kouřil.</p>
      <p>Operátor měl na konci září 5,62 milionu mobilních zákazníků, z toho 3,22 milionu tvořili smluvní klienti. Tři čtvrtiny telefonů v síti O2 spadají do kategorie chytrých zařízení. Spotřeba mobilních dat díky větším objemům v tarifech meziročně narostla o 30 procent. Počet zákazníků některého z tarifů služby O2 TV, která funguje na pevné lince od O2 i na internetovém připojení od jakéhokoliv poskytovatele, dosáhl letos k 30. září celkem 406.000, což je o třetinu víc než loni. Počet zákazníků vysokorychlostního internetu se zvýšil o 21.000 na 830.000.</p>
      <p>"Naše výsledky ukazují, že rozhodnutí nabídnout zákazníkům internet na doma, O2 TV a mobilní tarify v balíčcích O2 Spolu bylo správné. Aktuálně si nový mobilní tarif pořizuje 70 procent zákazníků právě v balíčcích O2 Spolu a celá třetina z nich volí tarif s neomezenými daty. Do nabídky sportovního obsahu jsme nově zařadili anglickou fotbalovou Premier League, čímž jsme potvrdili pozici O2 TV jakožto platformy nabízející na jednom místě nejlepší sportovní a filmový obsah," uvedl předseda představenstva a generální ředitel O2 Jindřich Fremuth.</p>
      <p>Dceřiná společnost O2 Slovakia zvýšila výnosy o 2,6 procenta na 5,67 miliardy korun. Celkový počet aktivních zákazníků dosáhl 2,1 milionu, zákaznická báze mobilních smluvních služeb byla 1,36 milionu.</p>
      <p>Majoritním vlastníkem O2 je s podílem přes 80 procent investiční skupina PPF nejbohatšího Čecha Petra Kellnera. Ta tento týden oznámila koupi mediální skupiny CME, do které patří i televize Nova.</p>
    </article>
  </body>
</html>
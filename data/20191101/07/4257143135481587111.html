<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/01/ezert-kell-rendbe-rakni-a-sirokat-halottak-napjan-az-unnep-hattererol"/>
    <meta property="og:site_name" content="infostart"/>
    <meta property="article:published_time" content="2019-11-01T07:00:00+00:00"/>
    <meta property="og:title" content="Ezért kell rendbe rakni a sírokat halottak napján - az ünnep hátteréről"/>
    <meta property="og:description" content="Mindenszentek napjának megünneplése sokkal régebbi, mint a halottak napja - az egyház számára pedig ma sokkal fontosabb is, a híveknek szentmisén részt venni szinte kötelező."/>
  </head>
  <body>
    <article>
      <h1>Ezért kell rendbe rakni a sírokat halottak napján - az ünnep hátteréről</h1>
      <address><time datetime="2019-11-01T07:00:00+00:00">01 Nov 2019, 07:00</time> by <a rel="author">Infostart / MTI</a></address>
      <h3>Mindenszentek napjának megünneplése sokkal régebbi, mint a halottak napja - az egyház számára pedig ma sokkal fontosabb is, a híveknek szentmisén részt venni szinte kötelező.</h3>
      <p>November 1. mindenszentek ünnepe, november 2. a halottak napja a keresztény világban.</p>
      <h4>Mindenszentek napja</h4>
      <p>Mindenszentek (latinul: festum omnium sanctorum) a katolikus egyházban az összes üdvözült lélek emléknapja, a protestánsok az elhunytakról emlékeznek meg ilyenkor. A halottak napja fokozatosan vált egyházi ünnepből az elhunytakról való megemlékezéssé.</p>
      <blockquote>A IV. században mindenszentek ünnepét még a pünkösd utáni első vasárnap ülték meg,</blockquote>
      <p>az ortodox keresztény egyház ma is akkor tartja. A nyugati egyház liturgiájába IV. Bonifác pápa alatt került be, aki a pogány istenek tiszteletére épült római Pantheont 609. május 13-án Mária és az összes vértanúk tiszteletére szentelte fel. III. Gergely pápa (731-741) kiszélesítette a megünnepelendők körét, "a Szent Szűznek, minden apostolnak, vértanúnak, hitvallónak és a földkerekségen elhunyt minden tökéletes, igaz embernek" emléknapjává tette mindenszentek ünnepét. November 1-jére IV. Gergely pápa (827-844) döntése értelmében került az ünnep.</p>
      <p>
        <mark>A mindenszenteket megelőző naphoz kapcsolódik halloween, a kóbor lelkek kelta ünnepe</mark>
      </p>
      <p>- az All Hallows' Eve kifejezésből származó elnevezés magyarul annyit tesz: mindenszentek előestéje.</p>
      <p>Általános szokás, hogy mindenszentek napján rendbe teszik, virággal díszítik a sírokat, amelyeken gyertyát gyújtanak a halottak üdvéért. A gyertya fénye az örök világosságot jelképezi, a katolikus egyház szertartása szerint a "temetők nagy keresztjénél" ma is elimádkozzák mindenszentek litániáját, és megáldják az új síremlékeket.</p>
      <p>A magyar nép körében ezen a napon harangoztattak a család halottaiért, máshol ételt ajándékoztak a szegényeknek. Sokan úgy tartották, hogy a halottak ezen az éjszakán kikelnek a sírból, ezért a családi lakomán nekik is terítettek, és minden helyiségben lámpát gyújtottak, hogy eligazodjanak a házban. Egyes falvakban ezen a napon választották meg a bírót, fogadták fel a cselédeket.</p>
      <p>Mindenszentek Magyarországon 2000-ben - fél évszázad után - lett ismét munkaszüneti nap. Az ünnep a katolikusok számára 2013-tól nem tanácsolt, hanem kötelező ünnep, azaz</p>
      <p>
        <mark>a hívőknek kötelező a szentmisén való részvétel.</mark>
      </p>
      <h4>Halottak napja</h4>
      <p>A november 2-ai halottak napja jóval későbbi eredetű: (Szent) Odilo clunyi apát 998-ban vezette be emléknapként a clunyi bencés apátság alá tartozó bencésházakban. Hamarosan a renden kívül is megülték, és a 14. század elejétől a katolikus egyház egésze átvette.</p>
      <p>A megemlékezés a halottakról, elhunyt szeretteinkről, az értük való közbenjárás a purgatórium (tisztítóhely) katolikus hittételén alapul. Azoknak, akik Isten kegyelmében hunytak el, de törlesztendő bűn- és büntetésteher van még lelkükön, Isten színe előtt meg kell tisztulniuk. Lelkileg nagy vigasztalás a hátramaradott híveknek, hogy imával, vezekléssel, szentmisével tehetnek valamit meghalt szeretteikért.</p>
      <p>E napon gyertyákat, mécseseket gyújtanak az elhunyt szerettek emlékére. A szokáshoz kapcsolódó népi hiedelem szerint ennek az a célja, hogy a "véletlenül kiszabadult lelkek" visszataláljanak sírjukba, ne kísértsenek, ne nyugtalanítsák az élőket.</p>
      <blockquote>A sírokat is azért kell megszépíteni ilyenkor, hogy a halottak szívesen maradjanak lakhelyükben.</blockquote>
      <p>A bukovinai székelyek - ahogy más kultúrákban is szokásos - még ennivalót is vittek ilyenkor a temetőbe. Az eredetileg az örök életről szóló "reményünnepet" a mediterrán népek ma is fiesztával ünneplik.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88418"/>
    <meta property="og:site_name" content="Denník politika"/>
    <meta property="article:published_time" content="2019-11-01T07:35:01+00:00"/>
    <meta property="og:title" content="Novelu o zaisťovaní a správe majetku zastavila politika, sťažuje sa minister Gál"/>
    <meta property="og:description" content="1.11.2019 (Webnoviny.sk) – Novela zákona o zaisťovaní a správe majetku narazila na nezhody v koalícii. Vyplýva to z hlasovania Národnej rady SR, ktorá novelu neodobrila ani na druhý pokus v aktuálnom volebnom období. Minister spravodlivosti Gábor Gál (Most-Híd) hovorí, že jeho zámer nepochopili koaliční ani opoziční poslanci."/>
  </head>
  <body>
    <article>
      <h1>Novelu o zaisťovaní a správe majetku zastavila politika, sťažuje sa minister Gál</h1>
      <address><time datetime="2019-11-01T07:35:01+00:00">01 Nov 2019, 07:35</time> by <a rel="author">Webnoviny</a></address>
      <p>1.11.2019 (Webnoviny.sk) – Novela zákona o zaisťovaní a správe majetku narazila na nezhody v koalícii. Vyplýva to z hlasovania Národnej rady SR, ktorá novelu neodobrila ani na druhý pokus v aktuálnom volebnom období. Minister spravodlivosti Gábor Gál (Most-Híd) hovorí, že jeho zámer nepochopili koaliční ani opoziční poslanci.</p>
      <h3>Proces odporúčalo aj Greco</h3>
      <p>Legislatíva mala prioritne zjednodušiť správu majetku, ktorý napríklad podlieha krátkej záruke. Tiež mala dať správcom viacero oprávnení, aby mohli lepšie a rýchlejšie reagovať.</p>
      <p><i>„Je pre mňa nepochopiteľné, prečo neprešiel zákon o zaistení majetku. Nepochopila ho časť koalície ani opozície. K zaisteniu majetku dochádza aj v súčasnosti. Nie na základe tohto návrhu, ale už podľa platných legislatívnych pravidiel. Novela mala iba uľahčiť a spresniť správu zaisteného majetku,“</i> uviedol Gál.</p>
      <p>Podľa ministra išlo o proces, ktorý Slovensku odporúčalo aj zoskupenie Greco (skupina štátov proti korupcii v rámci Rady Európy).</p>
      <p><i>„Ide o to, že orgány, ktoré majú spravovať tento majetok, nemajú procesný poriadok na to, ako nakladať s už zaisteným majetkom. Preto vznikla požiadavka, aby sme prijali takýto procesný zákon. Požiadalo nás o to aj Greco. Je mi ľúto, že koaliční partneri za tento návrh nezahlasovali,“</i> dodal minister.</p>
      <h3>Novelu podporilo 47 poslancov</h3>
      <p>Agentúra SITA v súvislosti s hlasovaním poslancov oslovila aj zvyšné koaličné strany, Smer-SD a tiež Slovenskú národnú stranu (SNS). Ani jedna z nich však až do súčasnosti nereagovala na otázku, prečo poslanci Gálovu novelu neodobrili, keď predtým prešla celým legislatívnym procesom vrátane rokovania vlády.</p>
      <p>Gálovu novelu podporilo 47 poslancov, väčšinou z klubov vládneho Mosta-Híd, opozičných strán SaS a OĽaNO a z radov nezaradených zákonodarcov hlásiacich sa k opozícii. Koaličné strany Smer-SD a SNS sa zväčša zdržali, rovnako aj ĽSNS Mariana Kotlebu. Proti bolo hnutie Sme rodina Borisa Kollára.</p>
      <p>V ostatnom čase neuspel aj návrh Gábora Gála, ktorým chcel presadiť zmeny pri postupe voči podozrivým ľuďom v justícii. Aj v tomto prípade legislatívu zablokovali poslanci Smer-SD a SNS.</p>
      <p>Viac k témam: <a href="https://www.webnoviny.sk/tag/minister-spravodlivosti-sr/"><u>minister spravodlivosti SR</u></a><br/>Zdroj: Webnoviny.sk – <a href="https://www.webnoviny.sk/novelu-o-zaistovani-a-sprave-majetku-zastavila-politika-stazuje-sa-minister-gal/"><u>Novelu o zaisťovaní a správe majetku zastavila politika, sťažuje sa minister Gál</u></a> © SITA Všetky práva vyhradené.</p>
    </article>
  </body>
</html>
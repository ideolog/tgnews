<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/739486"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T07:51:00+00:00"/>
    <meta property="og:title" content="&quot;ประสาร&quot;แนะใช้การศึกษาแก้ปัญหาหนี้ครัวเรือน"/>
    <meta property="og:description" content="'ประสาร'จี้เลือกใช้เครื่องมือการเงินการคลังให้ถูก แนะใช้การศึกษาแก้ปัญหาเชิงโครงสร้างปลดล็อคทางรอดหนี้ครัวเรือน"/>
  </head>
  <body>
    <article>
      <h1>"ประสาร"แนะใช้การศึกษาแก้ปัญหาหนี้ครัวเรือน</h1>
      <address>
        <time datetime="2019-11-01T07:51:00+00:00">01 Nov 2019, 07:51</time>
      </address>
      <p>
        <b>"ประสาร"จี้เลือกใช้เครื่องมือการเงินการคลังให้ถูก แนะใช้การศึกษาแก้ปัญหาเชิงโครงสร้างปลดล็อคทางรอดหนี้ครัวเรือน</b>
      </p>
      <p>นายประสาร ไตรรัตน์วรกุล อดีตผู้ว่าการธนาคารแห่งประเทศไทย(ธปท.) เปิดเผยว่า ปัญหาหนี้ครัวเรือนในปัจจุบันเกิดจากปัจจัยเชิงโครงสร้าง ซึ่งมาจากประชาชนมีรายได้น้อย หรือบางกลุ่มพฤติกรรมใช้จ่ายเกินตัว และยังมาจากปัจจัยเชิงวัฏจักรเพราะเศรษฐกิจไทยไม่ดี ทำให้ประชาชนได้รับผลกระทบตามมา โดยหากต้องการแก้ไขปัญหา ควรแก้เชิงโครงสร้าง เช่น เพิ่มการเข้าถึงทางการศึกษา เพื่อให้เกิดความยั่งยืนในระยะยาว เพราะปัจจัยเชิงโครงสร้างเกิดจากคนไม่มีงานทำ คนไม่มีรายได้ ทำให้การแก้ปัญหาต้องทำตั้งแต่ต้นทาง อย่าให้ความยากจนเป็นจุดเรื้อรัง ส่งผ่านรุ่นต่อรุ่น<br/><br/>ขณะที่มาตรการชิมช้อปใช้ของภาครัฐมองว่าเข้ามาช่วยประคองด้านวัฎจักร หรือเป็นเพียงช่วยเหลือแค่ชั่วคราวเท่านั้น เพื่อให้ผู้ประกอบธุรกิจเอสเอ็มอีค้าขายได้มากขึ้นและให้ประชาชนได้รับเงินที่แจกเอาไปใช้จ่าย เพื่อรอดพ้นปัญหาเชิงวัฏจักร แต่ส่วนตัวไม่ได้มองว่าเป็นสิ่งที่ผิดหรือเป็นสิ่งที่ถูกต้อง เพราะเมื่อมีปัญหาก็ต้องใช้นโยบายด้านการคลัง แต่ควรหาทางแก้ปัญหาในระยะยาวด้วย ซึ่งประเทศไทยพบปัญหาเชิงโครงสร้างมาเป็นเวลานาน ทำให้มองว่าผู้กำหนดนโยบายทั้งด้านการเงินหรือการคลังจะต้องแยกแยะปัญหาว่ามาจากปัจจัยเชิงวัฏจักร หรือปัจจัยเชิงโครงสร้าง ก่อนเลือกใช้เครื่องมือให้ถูกกับปัญหา<br/><br/>“การแก้ปัญหาหนี้เป็นแค่การประคองวัฏจักร แต่ไม่ได้แก้ไขโครงสร้าง เช่น การปรับโครงสร้างหนี้ การลดหนี้ หรือการตัดหนี้ อย่างนี้แปลว่าปัญหาเชิงโครงสร้างยังอยู่  ก็ไม่ได้แก้ปัญหา แต่ก็ไม่ได้ว่ามันผิด เป็นการแก้ปวดเท่านั้น แต่ผ่านไปสักระยะจะเป็นกลับมาอีก เมื่อพอยาหมดฤทธิ์ก็ปวดอีก ทำให้ต้องแก้ปัจจัยเชิงโครงสร้าง หวังใช้การศึกษาแก้ปัญหาเชิงโครงสร้าง โดยนโยบายการเงินการคลังปัจจุบันเป็นระยะสั้นในการช่วยเหลือ ส่วนระยะยาว ช่วยแก้ไขได้ผ่านการใช้ทั้งการศึกษา เทคโนโลยี เป็นต้น แต่ต้องยอมรับว่าการทำอะไรให้ยั่งยืนในตอนนี้ยังมีข้อจำกัดและต้องใช้ระยะเวลาค่อนข้างนาน”<br/><br/>ส่วนปัญหาเงินบาทแข็งค่า ถ้าเป็นปัจจัยชั่วคราวเชิงวัฎจักร ธนาคารกลางของประเทศที่ประสบปัญหาใหญ่ๆ กำลังลดดอกเบี้ย หรือใช้นโยบายลดคิวอี แต่ถ้าเป็นปัญหาเชิงโครงสร้าง คือ การลงทุนน้อย การนำเข้าน้อย ก็เกิดดุลการค้าเกินดุลจำนวนมาก ก็ต้องไปส่งเสริมให้มีการลงทุน จะทำให้การส่งออกนำเข้าสมดุล ซึ่งมองว่าขณะนี้ธปท. แก้ปัญหาคนเดียว จะแก้ปัญหาไม่ได้ ถ้าคนไม่นำเข้า คนไม่ลงทุน มันเกิดดุลการค้า ดุลบัญชีเดินสะพัดเกินดุล ทำให้เงินบาทแข็งค่า โดยวิธีแก้แบบยั่งยืนคือ ต้องทำให้การลงทุนเงินไหลเข้าไหลออกเกิดการสมดุล<br/><br/>“เข้าใจว่า ธปท.เขาพยายามประคองอยู่ แต่เขาอาจจะไม่ค่อยพูดเท่าไหร่ แต่ว่าลองไปดูตัวเลขทุนสำรอง ไม่รู้ว่าเป็นยังไง ถ้าส่งออกไทยชะลอตัว คนก็อาจมาเพ่งเล็งว่าเศรษฐกิจชะลอตัวไปด้วย”</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://filmserver.cz/clanek/15331/tv-tipy-1-11-2019-7-11-2019/"/>
    <meta property="og:site_name" content="filmserver.cz"/>
    <meta property="article:published_time" content="2019-11-01T07:30:00+00:00"/>
    <meta property="og:title" content="TV tipy: Dánská dívka Lucy žije sedm životů a je královnou ročníku"/>
    <meta property="og:description" content="První listopadový týden je v televizi na poslední dobu nezvykle plný atraktivních premiér, kterých se sešlo hned několik. Jako příklady stačí uvést animák Kubo a kouzelný meč, oscarovou Dánskou dívku nebo dvě sci-fi Luca Bessona."/>
  </head>
  <body>
    <article>
      <h1>TV tipy: Dánská dívka Lucy žije sedm životů a je královnou ročníku</h1>
      <h2>První listopadový týden je v televizi na poslední dobu nezvykle plný atraktivních premiér, kterých se sešlo hned několik. Jako příklady stačí uvést animák <i>Kubo a kouzelný meč</i>, oscarovou <i>Dánskou dívku</i> nebo dvě sci-fi Luca Bessona.</h2>
      <address><time datetime="2019-11-01T07:30:00+00:00">01 Nov 2019, 07:30</time> by <a rel="author">Vratislav Šálek</a></address>
      <p><a href="https://filmserver.cz/kubo-a-kouzelny-mec-film-172689/">Kubo a kouzelný meč</a> (<b>Kubo and the Two Strings</b>) (pátek 1. 11., Nova Cinema, 20.00 - 22.05 / sobota 2. 11., 14.40 - 16.40 / neděle 3. 11., 10.45 - 12.50)</p>
      <figure>
        <img src="https://filmserver.cz/img/52025.jpg"/>
      </figure>
      <p>Tři roky staré animované dobrodružství není určeno zdaleka jen dětem a paradoxně potěší možná víc dospělé než jejich potomky. Debutující režisér <a href="https://filmserver.cz/travis-knight-osoba-178174/">Travis Knight</a> se v něm spolehl na precizní a dokonalou animaci, jíž jsou počiny produkujícího studia Laika proslulé, tentokrát ji ale posunul snad ještě o úroveň výš, protože v některých momentech až přechází zrak. Diváky si získá i umístěním děje do exotického prostředí Japonska a spoustou zajímavých postav. Na škodu není ani trochu pomalejší tempo. Zamrzí snad jen to, že titulní příběh není tak propracovaný, jak bychom od známého studia čekali a s tím trochu souvisí i malinko přetažená stopáž. Hodně příjemná páteční podívaná pro celou rodinu a jeden z tipů týdne, o němž více prozradí naše <a href="https://filmserver.cz/clanek/11787/kubo-a-kouzelny-mec/">recenze</a>. <br/><b>Zajímavost: </b>Film sestává z minimálně sto pětačtyřiceti tisíc fotografií, které byly následně převedeny do stop-motion animace.</p>
      <figure>
        <iframe src="https://www.youtube.com/embed/KoVLtpHoLxw" width="640" height="360" data-service="Youtube" scrolling="no"/>
        <figcaption>Oficiální český trailer filmu Kubo a kouzelný meč / Kubo and the Two Strings</figcaption>
      </figure>
      <p><a href="https://filmserver.cz/7-zivotu-film-174289/">7 životů</a> (<b>Seven Sisters</b>) (pátek 1. 11., Prima, 21.55 - 00.30 / neděle 3. 11., 00.50 - 03.25 / pondělí 4. 11., 02.50 - 06.05)</p>
      <figure>
        <img src="https://filmserver.cz/img/55494.jpg"/>
      </figure>
      <p>Dva roky starý akční thriller trochu klame tělem, což je jeho největší problém. V prvních třiceti minutách se totiž tváří jako inteligentní a ambiciózní dystopická žánrovka, která rozehrává zajímavou a atraktivní tematiku, postupem času se ale mění v pouhou béčkovou zábavu rezignující na vše. Dost toho zachraňuje režírující <a href="https://filmserver.cz/tommy-wirkola-osoba-40343/">Tommy Wirkola</a>, který si byl naštěstí dobře vědom, co dostal k ruce za scénář a soustředí se na prakticky nepřetržitou, ale celou dobu zábavnou akci, svižné tempo, výbornou vizuální stránku plnou efektů a docela slušnou atmosféru. Výrazně mu pomáhá i obsazení <a href="https://filmserver.cz/noomi-rapace-osoba-80257/">Noomi Rapace</a>, která se v ústřední sedmiroli maximálně snaží a táhne snímek dopředu, navíc jí bravurně přihrávají <a href="https://filmserver.cz/pl-sverre-valheim-hagen-osoba-94671/">Pål Sverre Valheim Hagen</a>, <a href="https://filmserver.cz/willem-dafoe-osoba-72880/">Willem Dafoe</a> nebo <a href="https://filmserver.cz/glenn-close-osoba-41730/">Glenn Close</a>. To už pak ani tolik nevadí, že příběh je předvídatelný a plný logických nesmyslů. Jen ta stopáž mohla být kratší. Ideální výplach na konec pracovního týdne, o kterém se více píše v naší <a href="https://filmserver.cz/clanek/13084/7-zivotu/">recenzi</a>. <br/><b>Zajímavost: </b><a href="https://filmserver.cz/noomi-rapace-osoba-80257/">Rapace</a> se podílela i na vzhledu všech sedmi sester a vybírala i barvu šatníku a jednotlivé typy oblečení.</p>
      <figure>
        <iframe src="https://www.youtube.com/embed/tVdOsFEE8N4" width="640" height="360" data-service="Youtube" scrolling="no"/>
        <figcaption>Český trailer filmu 7 životů / Seven Sisters</figcaption>
      </figure>
      <p><a href="https://filmserver.cz/muz-z-prvniho-stoleti-film-145199/">Muž z prvního století</a> (sobota 2. 11., ČT1, 14.55 - 16.30 / pondělí 4. 11., 14.25 - 16.00)</p>
      <figure>
        <img src="https://filmserver.cz/img/61517.jpg"/>
      </figure>
      <p>Na československou sci-fi komedii z počátku šedesátých let se s uplývajícími léty zapomnělo a asi se není co divit, i když jde o docela unikátní počin. Je na ní totiž znát dozvuk předcházející dekády a její vyznění je dost dobově poplatné. Režisér a spoluscenárista <a href="https://filmserver.cz/oldrich-lipsky-osoba-17643/">Oldřich Lipský</a> se v ní pokusil o ryzí politickou satiru, která ale vychází dost naprázdno a z dnešního pohledu jde o jasnou utopii. Nejvíc na ní tak zaujmou atributy, které z tvůrce později udělaly legendu. To znamená, že tu není nouze o velmi dobrý slovní humor, příjemnou atmosféru, z níž je znát velká nadsázka, svižné tempo a na svou dobu velmi dobrou trikovou stránku. Zárukou kvality budiž i hudba <a href="https://filmserver.cz/zdenek-liska-osoba-153795/">Zdeňka Lišky</a> a kostýmy <a href="https://filmserver.cz/ester-krumbachova-osoba-7114/">Ester Krumbachové</a>. Svou první hlavní roli tu navíc bravurně ztvárnil <a href="https://filmserver.cz/milos-kopecky-osoba-117478/">Miloš Kopecký</a>, jemuž dělali společnost například <a href="https://filmserver.cz/anita-kajlichova-osoba-157986/">Anita Kajlichová</a>, <a href="https://filmserver.cz/vit-olmer-osoba-36864/">Vít Olmer</a>, <a href="https://filmserver.cz/radovan-lukavsky-osoba-104862/">Radovan Lukavský</a> nebo <a href="https://filmserver.cz/lubomir-lipsky-osoba-154319/">Lubomír Lipský</a>. I vzhledem ke krátké stopáži se jedná o solidní záležitost, která ale vyžaduje trochu tolerantnějšího diváka.   <br/><b>Zajímavost: </b>Jde o vůbec první ryzí sci-fi film v Československu.</p>
      <figure>
        <iframe src="https://www.youtube.com/embed/dGNSCc6EttQ" width="640" height="360" data-service="Youtube" scrolling="no"/>
        <figcaption>Ukázka z filmu Muž z prvního století</figcaption>
      </figure>
      <p><a href="https://filmserver.cz/kralovna-rocniku-film-107819/">Královna ročníku</a> (<b>Sydney White</b>) (sobota 2. 11., Prima Max, 17.40 - 20.00 / neděle 3. 11., 11.55 - 14.15 / středa 6. 11., 10.45 - 13.00)</p>
      <figure>
        <img src="https://filmserver.cz/img/61518.jpg"/>
      </figure>
      <p>Dvanáct let stará komedie je u nás hodnocena vesměs průměrně, na zahraničních databázích se ale pohybuje kolem šesti bodů z deseti, což není úplně špatné. Těžko ale říct, čím to může být. Režírující <a href="https://filmserver.cz/joe-nussbaum-osoba-40762/">Joe Nussbaum</a> v ní ničím extra nezaujme a spoléhá se jen a pouze na absolutní jistotu bez jakéhokoli rizika. To tedy znamená, že příběh je zoufale neinvenční, předvídatelný a plný klišé, humor, ačkoli docela solidní, je zcela neškodný a nekonfliktní a tempo docela svěží. I obsazení je poměrně příjemné a objeví se v něm <a href="https://filmserver.cz/amanda-bynes-osoba-76071/">Amanda Bynes</a>, <a href="https://filmserver.cz/sara-paxton-osoba-84716/">Sara Paxton</a>, <a href="https://filmserver.cz/matt-long-osoba-92434/">Matt Long</a> nebo <a href="https://filmserver.cz/jack-carpenter-osoba-84511/">Jack Carpenter</a>. Dojem ale výrazně kazí nevyrovnaná celková úroveň, protože některé scény jsou relativně vydařené, jiné ale až trapné. Moc nepotěší ani samotný závěr, jenž je příliš pohádkový a přehnaně naivní. Nenáročná oddechovka na sobotní podvečer.  <br/><b>Zajímavost: </b>Film byl natočen za pětatřicet dní.</p>
      <figure>
        <iframe src="https://www.youtube.com/embed/N-Hua-wJzVc" width="640" height="360" data-service="Youtube" scrolling="no"/>
        <figcaption>Oficiální trailer filmu Královna ročníku / Sydney White</figcaption>
      </figure>
      <p><a href="https://filmserver.cz/danska-divka-film-18667/">Dánská dívka</a> (<b>The Danish Girl</b>) (sobota 2. 11., Nova Cinema, 20.00 - 22.15 / pondělí 4. 11., 00.55 - 03.00 / středa 5. 11., 02.50 - 05.15)</p>
      <figure>
        <img src="https://filmserver.cz/img/48864.jpg"/>
      </figure>
      <p>Čtyři roky staré životopisné drama se těší nadprůměrným ohlasům a hodnocením, přesto je mnohými přijímáno rezervovaně a rozporuplně. Režírující <a href="https://filmserver.cz/tom-hooper-osoba-32485/">Tom Hooper</a> může u některých narazit v tom, že skutečný příběh nekonvenčního člověka natočil dost konvenčně a rutinně. Důraz tak kladl na pomalé tempo, výraznou dobovou atmosféru a na Oscara nominované kostýmy a výpravu a potřebně tklivou hudbou, která by měla vyvolávat divácké emoce. S těmi ale pracuje velmi zvláštně, protože snímek působí chladně až odtažitě a publiku nikdy nedovolí se do postav tzv. dostat. Úplně nepotěší ani to, že ač jde o skutečné osudy, scénář je dost předvídatelný a nepřekvapivý. Pořád jde nicméně o klasickou akademickou podívanou, která má své kvality, nicméně úplně neuchvátí. Fantastické je obsazení, v němž na sebe nejvíc pozornosti strhává Oscarem ověnčená <a href="https://filmserver.cz/alicia-vikander-osoba-102058/">Alicia Vikander</a>, jejímž kolegou je na stejnou cenu nominovaný <a href="https://filmserver.cz/eddie-redmayne-osoba-118646/">Eddie Redmayne</a>, dále se pak objeví <a href="https://filmserver.cz/matthias-schoenaerts-osoba-105537/">Matthias Schoenaerts</a>, <a href="https://filmserver.cz/ben-whishaw-osoba-117488/">Ben Whishaw</a>, <a href="https://filmserver.cz/amber-heard-osoba-77843/">Amber Heard</a> nebo <a href="https://filmserver.cz/sebastian-koch-osoba-95310/">Sebastian Koch</a>. I o dalším z tipů týdne se více dozvíte z naší <a href="https://filmserver.cz/clanek/10691/danska-divka/">recenze</a>. <br/><b>Zajímavost: </b>Obrazy ve filmu namalovala Britka Susannah Brough ve spolupráci s produkční designérkou Eve Stewart. </p>
      <figure>
        <iframe src="https://www.youtube.com/embed/KlU2rN05TWY" width="640" height="360" data-service="Youtube" scrolling="no"/>
        <figcaption>Oficiální český trailer filmu Dánská dívka / The Danish Girl</figcaption>
      </figure>
      <p><a href="https://filmserver.cz/valerian-a-mesto-tisice-planet-film-173131/">Valerian a město tisíce planet</a> (<b>Valerian and the City of a Thousand Planets</b>) (neděle 3. 11., Prima Cool, 20.00 - 22.55 / pondělí 4. 11., Prima Max, 15.15 - 18.15)</p>
      <figure>
        <img src="https://filmserver.cz/img/54185.jpg"/>
      </figure>
      <p>Koprodukční sci-fi vychází z francouzské komiksové předlohy a následného televizního seriálu, před dvěma lety ale v kinech dost ošklivě propadlo. Svým způsobem je to škoda, protože režisér a scenárista <a href="https://filmserver.cz/luc-besson-osoba-3075/">Luc Besson</a> v něm dal zavzpomínat na svá nejlepší léta a natočil svůj asi nejlepší film za poslední dekádu. Na výsledku je ovšem dost znát, že už nějaký ten pátek působí v Hollywoodu, protože zejména ústřední příběh, jakkoli dobře a zajímavě je rozehrán, je vesměs povrchní, předvídatelný a absolutně ničím nepřekvapí. Ani postavy nejsou nikterak propracované a zajímavé, pozornost tak na sebe strhávají vedlejší postavičky, které se tu ale jen mihnou. Nejsilnější je snímek po trikové a vizuální stránce, které jsou bezezbytku úchvatné a fenomenální, potěší i dobře dávkované a vtipné hlášky, svižné tempo a hodně zajímavá stylizace. Ústřední roli sice ztvárnil <a href="https://filmserver.cz/dane-dehaan-osoba-134456/">Dane DeHaan</a>, ten je ale natolik nevýrazný, že ho zcela zastínila <a href="https://filmserver.cz/cara-delevingne-osoba-734954/">Cara Delevingne</a>, dále se pak objeví třeba <a href="https://filmserver.cz/clive-owen-osoba-104574/">Clive Owen</a>, <a href="https://filmserver.cz/rihanna-osoba-84718/">Rihanna</a>, <a href="https://filmserver.cz/ethan-hawke-osoba-24231/">Ethan Hawke</a>, <a href="https://filmserver.cz/herbie-hancock-osoba-506/">Herbie Hancock</a> nebo <a href="https://filmserver.cz/rutger-hauer-osoba-46643/">Rutger Hauer</a>. Stojíte-li o podrobnosti, otevírejte naši <a href="https://filmserver.cz/clanek/12754/valerian-a-mesto-tisice-planet/">recenzi</a>. <br/><b>Zajímavost: </b><a href="https://filmserver.cz/cara-delevingne-osoba-734954/">Delevingne</a> nazpívala pro film i závěrečnou píseň.</p>
      <figure>
        <iframe src="https://www.youtube.com/embed/yCeXOhnbVBk" width="640" height="360" data-service="Youtube" scrolling="no"/>
        <figcaption>Český trailer filmu Valerian a město tisíce planet / Valerian and the City of a Thousand Planets</figcaption>
      </figure>
      <p><a href="https://filmserver.cz/usmevy-smutnych-muzu-film-174742/">Úsměvy smutných mužů</a> (neděle 3. 11., ČT1, 20.05 - 21.40)</p>
      <figure>
        <img src="https://filmserver.cz/img/57000.jpg"/>
      </figure>
      <p>Loňské komediální drama se v kinech těšilo přízni diváků a dokonce obdrželo i Českého lva v kategorii Cena filmových fanoušků. Režisér a spoluscenárista <a href="https://filmserver.cz/dan-svatek-osoba-31359/">Dan Svátek</a> v něm vychází ze stejnojmenné knižní předlohy <a href="https://filmserver.cz/josef-formanek-osoba-801506/">Josefa Formánka</a> a láká především na atraktivní, ale neveselé téma boje s alkoholem. Spoléhá se tak právě na tento celospolečenský problém a takřka autentickou atmosféru protialkoholní léčebny, která ale mohla být o něco depresivnější. Pozitivní je i střídmá stopáž a poměrně svižné tempo. Je ale škoda, že v příběhu se objevuje mnoho postav, protože žádná nemá větší prostor a stávají se z nich jen zábavné, nebo tragické figurky, jejichž osudy jsou sice zajímavé a poučné, nemají ale takový emocionální dopad. Někomu může vadit též trošku klipovitější režie. Rozpačité dojmy ale částečně napravuje výborné obsazení, v němž dostali důvěru <a href="https://filmserver.cz/david-svehlik-osoba-154001/">David Švehlík</a>, <a href="https://filmserver.cz/jaroslav-dusek-osoba-155275/">Jaroslav Dušek</a>, <a href="https://filmserver.cz/ondrej-maly-osoba-157907/">Ondřej Malý</a>, <a href="https://filmserver.cz/ivan-franek-osoba-96572/">Ivan Franěk</a>, <a href="https://filmserver.cz/simona-babcakova-osoba-158276/">Simona Babčáková</a> nebo <a href="https://filmserver.cz/marika-soposka-osoba-180858/">Marika Šoposká</a>. Další z tipů týdne, o němž píšeme v naší <a href="https://filmserver.cz/clanek/13657/usmevy-smutnych-muzu/">recenzi</a>.  <br/><b>Zajímavost: </b>Natáčelo se převážně v psychiatrické léčebně v Petrohradu u Jesenice na Rakovnicku.</p>
      <figure>
        <iframe src="https://www.youtube.com/embed/dp2VVbXv9X0" width="640" height="360" data-service="Youtube" scrolling="no"/>
        <figcaption>Originální trailer filmu Úsměvy smutných mužů</figcaption>
      </figure>
      <p><a href="https://filmserver.cz/nadmute-mesto-film-116776/">Nadmuté město</a> (<b>Fat City</b>) (pondělí 4. 11., ČT2, 21.45 - 23.20)</p>
      <figure>
        <img src="https://filmserver.cz/img/61519.jpg"/>
      </figure>
      <p>Pod alternativním českým názvem <i>Za vodou</i> najdete v programu u nás takřka neznámé sportovní drama z počátku sedmdesátých let. Režírující <a href="https://filmserver.cz/john-huston-osoba-221/">John Huston</a> v něm vychází z románu <a href="https://filmserver.cz/leonard-gardner-osoba-61779/">Leonarda Gardnera</a>, který sám napsal i scénář. Spoléhá se při tom právě na hodně silný příběh, který je z atraktivního prostředí boxu, o ten v něm primárně ani tolik nejde, takže by se ho odpůrci tohoto sportu neměli vůbec bát. Diváka zaujme především těžce depresivní a bezvýchodnou atmosféru, která nedává moc naděje, na druhou stranu ale donutí k zamyšlení. Opřít se mohl i o vynikající kameru <a href="https://filmserver.cz/conrad-l-hall-osoba-6640/">Conrada L. Halla</a> a exkluzivní herecké výkony, kterým dominuje na Oscara nominovaná <a href="https://filmserver.cz/susan-tyrrell-osoba-105524/">Susan Tyrrell</a>, v hlavních rolích se nicméně představí <a href="https://filmserver.cz/stacy-keach-osoba-22765/">Stacy Keach</a> a <a href="https://filmserver.cz/jeff-bridges-osoba-9658/">Jeff Bridges</a>. Škoda jen, že děj je zbytečně epizodický a nijak nereflektuje dobu, v níž se odehrává a chvílemi působí jako vykalkulovaný konstrukt. Zapomenutá záležitost. <br/><b>Zajímavost: </b>Ačkoli byl <a href="https://filmserver.cz/john-huston-osoba-221/">Huston</a> sám aktivní boxer, o boxu natočil jen tento jediný film.</p>
      <figure>
        <iframe src="https://www.youtube.com/embed/n7S5ZRMeuJE" width="640" height="360" data-service="Youtube" scrolling="no"/>
        <figcaption>Originální trailer filmu Nadmuté město / Fat City</figcaption>
      </figure>
      <p><a href="https://filmserver.cz/vrazedne-spolceni-film-175769/">Vražedné spolčení</a> (<b>Perfect Sisters</b>) (úterý 5. 11., Prima Max, 22.30 - 00.45 / čtvrtek 7. 11., 00.50 - 06.35)</p>
      <figure>
        <img src="https://filmserver.cz/img/61520.jpg"/>
      </figure>
      <p>Pět let staré kanadské drama je hodnoceno lépe u nás než v zahraničí, pravdou ale je, že tuzemských ohlasů je o dost méně. Režírující <a href="https://filmserver.cz/stanley-m-brooks-osoba-229075/">Stanley M. Brooks</a> v něm jednoznačně spoléhá na hodně silný a ze skutečnosti vycházející příběh, který nenechá nikoho chladným a donutí k zamyšlení nad tím, co je dobré a co špatné. Vše pak korunuje dost působivým až šokujícím závěrem. Jinak ale ničím moc nezaujme, protože snímek působí spíše televizně a lacině, má dost nevyrovnané tempo a ani atmosféra v něm nefunguje tak, jak by měla. Jeho úroveň ale pozvedají herecké výkony, které obstarává především trio <a href="https://filmserver.cz/abigail-breslin-osoba-105639/">Abigail Breslin</a>, <a href="https://filmserver.cz/georgie-henley-osoba-136959/">Georgie Henley</a> a <a href="https://filmserver.cz/mira-sorvino-osoba-108589/">Mira Sorvino</a>, kterému sekundují třeba <a href="https://filmserver.cz/james-russo-osoba-125362/">James Russo</a>, <a href="https://filmserver.cz/rusty-schwimmer-osoba-97317/">Rusty Schwimmer</a> nebo <a href="https://filmserver.cz/zo-belkin-osoba-736550/">Zoë Belkin</a>. Nenápadná a snadno přehlédnutelná záležitost, která ale minimálně za jedno vidění stojí. <br/><b>Zajímavost: </b>Událost, z níž snímek vychází, se odehrála v roce 2003 v Torontu.</p>
      <figure>
        <iframe src="https://www.youtube.com/embed/rlmILXxZUYc" width="640" height="360" data-service="Youtube" scrolling="no"/>
        <figcaption>Oficiální trailer filmu Vražedné spolčení / Perfect Sisters</figcaption>
      </figure>
      <p><a href="https://filmserver.cz/lucy-film-171939/">Lucy</a> (<b>Lucy</b>) (čtvrtek 7. 11., Nova, 22.15 - 23.45)</p>
      <figure>
        <img src="https://filmserver.cz/img/41538.jpg"/>
      </figure>
      <p>Pět let staré francouzské sci-fi je poměrně paradoxní záležitostí. Vypráví totiž o hrdince, která dokáže plně využít svou mozkovou kapacitu, divák by ji měl ale výrazně snížit. Scenárista a režisér <a href="https://filmserver.cz/luc-besson-osoba-3075/">Luc Besson</a> ústřední příběh využívá jen jako berličku, protože důraz klade především na výbornou a ohromující vizuální stránku, která se ale postupem naštěstí nepříliš dlouhé stopáže mění v dost samoúčelnou přehlídku efektů a triků. Je to ale dobře, protože humor tu funguje jen částečně, metafory jsou příliš doslovné, a když nepříliš nápaditá akce ustoupí do pozadí, celé se to dost táhne a tempo je najednou zoufale nevyrovnané. Hodně toho ovšem zachraňuje velmi dobrá a pochopitelně sexy <a href="https://filmserver.cz/scarlett-johansson-osoba-69246/">Scarlett Johansson</a> v titulní roli, kterou ze známějších tváří doplňuje jen <a href="https://filmserver.cz/morgan-freeman-osoba-53349/">Morgan Freeman</a>. Nenáročná a neškodná jednohubka, o níž více odhalí naše <a href="https://filmserver.cz/clanek/8142/lucy/">recenze</a>. <br/><b>Zajímavost: </b><a href="https://filmserver.cz/luc-besson-osoba-3075/">Besson</a> na projektu pracoval deset let.</p>
      <figure>
        <iframe src="https://www.youtube.com/embed/eLQ2uY07VN0" width="640" height="360" data-service="Youtube" scrolling="no"/>
        <figcaption>Oficiální český trailer filmu Lucy / Lucy</figcaption>
      </figure>
    </article>
  </body>
</html>
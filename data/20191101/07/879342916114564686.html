<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/01/pogljad/suspilstvo/zona-turbulentnosti-chomu-mau-skasovuye-nyzku-sxidnyx-rejsiv"/>
    <meta property="og:site_name" content="Слово і Діло"/>
    <meta property="article:published_time" content="2019-11-01T07:10:01+00:00"/>
    <meta property="og:title" content="Зона турбулентності: чому МАУ скасовує низку східних рейсів"/>
    <meta property="og:description" content="Національний український перевізник – авіакомпанія Міжнародні авіалінії України (МАУ) – скасовує авіасполучення з Астаною та Коломбо."/>
  </head>
  <body>
    <article>
      <h1>Зона турбулентності: чому МАУ скасовує низку східних рейсів</h1>
      <address><time datetime="2019-11-01T07:10:01+00:00">01 Nov 2019, 07:10</time> by <a rel="author">Богдан Долінце</a></address>
      <p>
        <b>Національний український перевізник – авіакомпанія Міжнародні авіалінії України (МАУ) – скасовує авіасполучення з Астаною та Коломбо. Також МАУ припиняє виконувати рейси до Мінська (Республіка Білорусь), Риги (Латвія) і Пекіна (Китай). Частота польотів за маршрутом Київ – Бангкок (Таїланд) буде скорочена до трьох щотижневих рейсів. Також планується скоротити денні та нічні рейси східного напрямку, які дублюються.</b>
      </p>
      <p>«Слово і Діло» поцікавилося в експерта авіаційної галузі Богдана Долінце, з чим може бути пов'язане рішення МАУ та дізналося про проблеми на авіаринку України.</p>
      <p>За словами експерта, з огляду на стан компанії, за підсумками фінансових результатів останніх років, така оптимізація цілком логічна з точки зору економії коштів.</p>
      <p>«<i>Якщо компанія буде виконувати рейси, які зазнають збитків, то за них хтось повинен платити – власники або інші джерела</i>», – зазначив експерт.</p>
      <p>Друга складова пов'язана з операційними питаннями, додав Долінце.</p>
      <p>Він акцентував, що сьогодні всі перевезення, які вимагають обльоту території РФ, мають негативні фактори. Зокрема, велика тривалість польоту, що для частини пасажирів може бути критичною, тому вони обирають інших перевізників – європейських, які можуть спокійно літати територією Російської Федерації, скорочуючи час і витрати на авіаційне пальне, розповів експерт.</p>
      <p>За його словами, третя складова полягає у збільшенні вартості лізингу повітряних суден.</p>
      <p>«<i>Літаки Boeing 737 MAX, які повинні були постачатися замовникам, не постачаються. При цьому авіаційна сфера у світі щорічно зростає, є попит у авіакомпаній, деякі авіакомпанії почали відводити старі літаки в очікуванні нових, а нові так і не з'явилися. У підсумку зростає попит на літаки, які є на ринку. Отже, і вартість лізингу для всіх компаній у всьому світі також підвищується</i>», – роз'яснив Богдан Долінце.</p>
      <p>Експерт також виділив низку проблем, які існують на авіаринку. За його словами, є кілька складових. Наприклад, в Україні вартість авіаційного пального вище, ніж в Євросоюзі.</p>
      <p>Долінце звернув увагу, що на внутрішні рейси застосовують ПДВ, яке робить більш дорогими авіаквитки на польоти між українськими аеропортами всередині країни. Це частково наслідок застарілого законодавства.</p>
      <p>Він нагадав, що понад 4 роки в Україні говорять про відкрите небо з ЄС. Однак наблизити до європейського вдалося тільки частину законодавчого поля. Залишається ще багато нормативно-правових документів в авіаційній галузі, які працюють за старими принципами і не відповідають вимогам ЄС, розповів фахівець.</p>
      <p>На його думку, особливу увагу варто приділити інфраструктурі регіональних аеропортів, що перебуває в неналежному стані.</p>
      <p>«<i>Компанії мають низку обмежень на польоти. Це питання забезпечення різного технічного обладнання, яке, наприклад, дозволяє керувати літаком не тільки візуально вдень, але і вночі. Стан злітних смуг та їх реконструкція – теж гостре питання. Ми бачимо, що крім аеропорту «Одеса», серйозних зрушень не було</i>», – зауважив Долінце.</p>
      <p>Експерт констатував, що в Україні є аеропорти, які хочуть розвиватися, але є велика проблема зі стабільністю фінансування.</p>
      <p>«<i>Кілька років тому ухвалили цілу програму з розвитку аеропортів. Однак тільки одиниці отримали фінансування</i>», – резюмував Богдан Долінце.</p>
      <p>Як повідомлялося МАУ, зміни вступлять в силу з 16 листопада і будуть діяти «аж до вироблення урядом України ефективного рішення по створенню рівних конкурентних умов для українських та іноземних перевізників при виконанні рейсів з обльотом території Російської Федерації».</p>
      <p>Відзначимо, в Програмі діяльності уряду йдеться, що в Україні значно зросте частка авіаційних маршрутів, які виконуються за лоукост-моделлю.</p>
      <p>Раніше ми повідомляли, <a href="https://www.slovoidilo.ua/2017/03/14/infografika/suspilstvo/litaty-dostupno-aviakompaniyi-loukostery-na-rynku-ukrayiny">які авіакомпанії-лоукостер вже є на ринку України</a>.</p>
      <p>Додамо, 30 січня 2019 року кандидат на пост президента України<a href="https://www.slovoidilo.ua/promise/51928.html"> Володимир Зеленський у своїй передвиборчій програмі пообіцяв відновити аеропорти в кожному обласному центрі</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2017/03/14/infografika/suspilstvo/litaty-dostupno-aviakompaniyi-loukostery-na-rynku-ukrayiny"/>
        <a href="https://www.slovoidilo.ua/2018/11/13/novyna/ekonomika/mau-pidozryuyut-rozkradanni-miljoniv"/>
        <a href="https://www.slovoidilo.ua/2018/11/08/novyna/ekonomika/mau-pryzupynyaye-poloty-astanu"/>
      </related>
    </article>
  </body>
</html>
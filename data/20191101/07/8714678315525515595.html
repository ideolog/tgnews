<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kampanje.com/design/2019/11/fra-bors-til-byra---elle-melle-far-ny-sjef/"/>
    <meta property="og:site_name" content="Kampanje"/>
    <meta property="article:published_time" content="2019-11-01T07:44:36+00:00"/>
    <meta property="og:title" content="Fra børs til byrå - Elle Melle får ny sjef"/>
    <meta property="og:description" content="Tar over designstudio i Ålesund."/>
  </head>
  <body>
    <article>
      <h1>Fra børs til byrå - Elle Melle får ny sjef</h1>
      <address><time datetime="2019-11-01T07:44:36+00:00">01 Nov 2019, 07:44</time> by <a rel="author" href="http://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>Tar over designstudio i Ålesund.</b>
      </p>
      <p><b>Solveig Drøpping Sæther</b> blir ny byråleder i Elle Melle. Hun kommer fra stillingen som kommunikasjonssjef i det børsnoterte energiselskapet Hexagon. <br/><br/>- Jeg er utrolig glad for muligheten til å lede Elle Melle inn i en spennende tid, og få jobbe med dyktige og dedikerte kollegaer som alltid setter kunden først, sier Solveig Drøpping Sæther.<br/><br/>Gründer i byrået Yvonne Aarset sier hun er «sikker på at Drøpping Sæther blir en viktig rådgiver for både kunder og ansatte.»</p>
      <p>- Hun har en spennende næringslivsbakgrunn med lang internasjonal erfaring – og en solid kompetanse innen strategisk merkevarebygging, forteller gründer i Elle Melle, Yvonne Aarset.</p>
      <p>Før Drøpping Sæther gikk til Hexagon var hun ansvarlig for markedsføring og kommunikasjon i Wilh. Wilhelmsen i ni år. Den sterke markedsstrategiske bakgrunnen sammen med gode lederegenskaper gjorde at hun utmerket seg.</p>
      <p>- Strategisk merkevarebygging og kommunikasjon er bærebjelker i min karriere. Min oppgave blir å bygge videre på det sterke fundamentet i Elle Melle, og samtidig øke kompetansen innen strategisk merkevarebygging og ny teknologi – som gjør byråets tjenestetilbud enda mer fremtidsrettet, sier Drøpping Sæther.</p>
      <p>Sæther er på plass som byråleder fra 1. januar 2020.</p>
    </article>
  </body>
</html>
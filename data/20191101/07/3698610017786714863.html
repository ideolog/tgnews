<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/policiya-maye-dostatno-mozhlivostey-dlya-zabezpechennya-poryadku-u-miscyah-rozvedennya-viysk-troyan-328089_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T07:40:00+00:00"/>
    <meta property="og:title" content="Поліція має достатньо можливостей для забезпечення порядку у місцях розведення військ – Троян"/>
    <meta property="og:description" content="Також заступник міністра зазначив, що у поліції є плани реагування практично на будь-який випадок."/>
  </head>
  <body>
    <article>
      <h1>Поліція має достатньо можливостей для забезпечення порядку у місцях розведення військ – Троян</h1>
      <h2>Також заступник міністра зазначив, що у поліції є плани реагування практично на будь-який випадок.</h2>
      <address>
        <time datetime="2019-11-01T07:40:00+00:00">01 Nov 2019, 07:40</time>
      </address>
      <p>Міністерство внутрішніх справ володіє всіма силами і можливостями, щоб забезпечити порядок у населених пунктах, яких <a href="https://dt.ua/UKRAINE/yevrosoyuz-prokomentuvav-rozvedennya-viysk-pid-zolotim-328084_.html"><b>торкнеться розведення військ</b></a>, заявив заступник голови Національної поліції Вадим Троян в ефірі програми "<a href="https://1plus1.video/ru/pravo-na-vlast">Право на владу</a>" на телеканалі 1+1.</p>
      <p>"У Міністерства внутрішніх справ, повірте, вистачить можливості і сил на забезпечення порядку. У нас вистачить. За нашими розрахунками, всього вистачає", – заявив Троян, коли його запитали, що МВС стане робити, коли таких населених пунктів буде не два, а, приміром, 32.</p>
      <p>Також заступник міністра зазначив, що у поліції є плани реагування практично на будь-який випадок.</p>
      <p>"У нас тут знаходяться посилені патрулі, мобільні групи, Нацгвардія, ще є групи швидкого реагування, і на будь-який виклик приїжджає слідчо-оперативна група. Також у нас працює відділ поліції, який відкрито у центрі самого Золотого. У Катеринівці така ж ситуація: є патрулі, і ми працюємо кожен день, я звідси не виходжу". – додав він.</p>
      <p>Уранці 29 жовтня голова МЗС Вадим <b><a href="https://dt.ua/UKRAINE/u-zolotomu-pochalosya-rozvedennya-sil-pristayko-327704_.html">Пристайко повідомив про початок розведення сил і засобів поблизу Золотого</a></b> на Луганщині. У штабі ООС цю інформацію спочатку спростовували, але згодом підтвердили, що розведення військ почалося о 12:00 та уточнили, що воно <b><a href="https://dt.ua/UKRAINE/komandduvach-oos-nazvav-termini-rozvedennya-sil-v-zolotomu-327779_.html">триватиме три доби</a></b>.</p>
      <p>Розведення в Золотому, Станиці Луганській (Луганська область) та Петрівському (Донецька область) неодноразово узгоджувалося в Мінську, але зривалося під час спроби реалізації. Влітку цього року війська розвели в районі Станиці Луганської, після чого на засіданні 1 жовтня Тристороння контактна група погодила розведення ще на двох ділянках на лінії зіткнення в Донбасі.</p>
      <p>Відведення українських військ від лінії розмежування є однією з умов Кремля для проведення <b><a href="https://dt.ua/POLITICS/kreml-nazvav-rozvedennya-sil-v-donbasi-peredumovoyu-dlya-zustrichi-lideriv-normandskoyi-chetvirki-327586_.html">саміту в "Нормандському форматі"</a></b>. При цьому гарантувати дзеркальне відведення окупаційних військ у Кремлі відмовилися.</p>
      <p><b><a href="https://dt.ua/UKRAINE/v-zolotomu-obstrilyali-dobrovolciv-z-yakim-sperechavsya-zelenskiy-zmi-327668_.html">Проти відведення українських військових виступили ветерани та добровольці російсько-української війни</a></b>, а також мирні жителі прифронтових населених пунктів. Перші вважають розведення капітуляцією у війні з Росією, другі побоюються розправи бойовиків після відходу українських військових зі своїх позицій.</p>
      <p>Та <b><a href="https://dt.ua/POLITICS/u-minsku-domovilisya-pro-rozvedennya-sil-u-donbasi-zelenskiy-325076_.html">президент Володимир Зеленський особисто гарантував безпеку</a></b> жителям "сірої зони" після відведення українських військових на позиції 2016 року. А голова Верховної Ради Дмитро Разумков поклав відповідальність за їх безпеку <b><a href="https://dt.ua/POLITICS/razumkov-poklav-na-policiyu-vidpovidalnist-za-bezpeku-meshkanciv-zolotogo-pislya-vivedennya-zsu-325523_.html">на поліцію і Національну гвардію</a></b>, які разом із прикордонниками залишаться там після розведення.</p>
      <p>Докладніше про реалізацію плану Зеленського щодо розведення військ в Донбасі та його наслідки читайте в матеріалі Юрія Бутусова "<b><a href="https://dt.ua/internal/viyna-zelenskogo-chi-mozhna-zupiniti-putina-rozvedennyam-326106_.html">Війна Зеленського: чи можна зупинити Путіна розведенням?</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy4xcGx1czEudWEv">Телеканал "1+1"</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
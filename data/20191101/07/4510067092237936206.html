<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/de-la-oradea-viorica-dancila-l-a-chemat-pe-iohannis-la-dezbatere-daca-ii-e-frica-va-trebui-sa-poarte-fusta-iar-eu-pantaloni-152488.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-01T07:45:00+00:00"/>
    <meta property="og:title" content="De la Oradea, Viorica Dăncilă l-a chemat pe Iohannis la dezbatere: „Dacă îi e frică, va trebui să poarte fustă, iar eu pantaloni” (FOTO)"/>
    <meta property="og:description" content="Premierul demis al României şi candidatul PSD la alegerile prezidenţiale, Viorica Dăncilă, a fost vedeta unui miting electoral care a „înroşit”, joi seară, Casa de Cultură a Sindicatelor din Oradea. Dăncilă a avut un discurs de aproape 40 de minute, în care l-a criticat dur pe preşedintele Klaus Iohannis, spunând că este doar un chiriaş la Cotroceni, care trebuie trimis în vacanţă. Aceasta l-a invitat pe candidatul PNL la o dezbatere „unu la unu”, pretinzând că ea este mai „bărbată” decât el. La acelaşi miting, şeful PSD Bihor a înşirat realizările Guvernului social-democrat în judeţ, de parcă PSD ar fi făcut acte de caritate, de dragul bihorenilor."/>
  </head>
  <body>
    <article>
      <h1>De la Oradea, Viorica Dăncilă l-a chemat pe Iohannis la dezbatere: „Dacă îi e frică, va trebui să poarte fustă, iar eu pantaloni” (FOTO)</h1>
      <address><time datetime="2019-11-01T07:45:00+00:00">01 Nov 2019, 07:45</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/pesedistii-viorica-dancila-oradea-bihoreanul-31102019.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/miting-electoral-viorica-dancila-psd-oradea-bihoreanul-1.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/miting-electoral-viorica-dancila-psd-oradea-bihoreanul-2.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/miting-electoral-viorica-dancila-psd-oradea-bihoreanul-3.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/miting-electoral-viorica-dancila-psd-oradea-bihoreanul-4.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/miting-electoral-viorica-dancila-psd-oradea-bihoreanul-5.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/miting-electoral-viorica-dancila-psd-oradea-bihoreanul-6.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/miting-electoral-viorica-dancila-psd-oradea-bihoreanul-7.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/miting-electoral-viorica-dancila-psd-oradea-bihoreanul-8.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_03.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_01.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_04.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_05.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_06.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_07.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_08.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_09.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_12.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_14.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_15.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_16.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_20.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_21.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_22.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_23.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_24.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_25.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_26.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_27.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_28.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_29.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_30.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_31.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_32.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_33.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_34.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_35.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_36.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_37.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_38.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_39.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_40.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_41.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_42.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_43.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_44.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_46.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_47.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vizita-Dancila-casa-de-cultura-31102019_48.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/miting-electoral-viorica-dancila-psd-oradea-bihoreanul-9.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/miting-electoral-viorica-dancila-psd-oradea-bihoreanul-10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/miting-electoral-viorica-dancila-psd-oradea-bihoreanul-11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/miting-electoral-viorica-dancila-psd-oradea-bihoreanul-12.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/miting-electoral-viorica-dancila-psd-oradea-bihoreanul-13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/miting-electoral-viorica-dancila-psd-oradea-bihoreanul-14.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/miting-electoral-viorica-dancila-psd-oradea-bihoreanul-15.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/miting-electoral-viorica-dancila-psd-oradea-bihoreanul-16.JPG"/>
        </figure>
      </slideshow>
      <p>
        <b>Premierul demis al României şi candidatul PSD la alegerile prezidenţiale, Viorica Dăncilă, a fost vedeta unui miting electoral care a „înroşit”, joi seară, Casa de Cultură a Sindicatelor din Oradea.</b>
      </p>
      <p>Toate cele 750 de scaune din sală au fost ocupate, iar mulţi oameni au stat în picioare. Participanţii au fost social-democraţi din Oradea şi din judeţ, fiind prezenţi PSD-işti din Popeşti, Brusturi, Sâmbăta, etc.</p>
      <p>Pe scenă, „flancaţi” de tineri îmbrăcaţi în roşu, au stat premierul Viorica Dăncilă, ministrul Agriculturii, Petre Daea, ministrul Culturii, Daniel Breaz, preşedintele Agenţiei Naţionale a Funcţionarilor Publici, orădeanul Felix Cozma, şeful PSD Bihor, Ioan Mang, preşedintele executiv al organizaţiei, Emilian Pavel, parlamentarii Florian Bodog, Ioan Sorin Roman, Gheorghe Bogdan şi Dumitru Gherman, secretarul de stat Lilla Debelka şi şefa organizaţiei de femei din PSD Bihor, Stela Babău.</p>
      <p>
        <b>Vedeta sălii</b>
      </p>
      <p>Deşi a ajuns cu întârziere la miting, Dăncilă a fost primită cu mult entuziasm de colegii ei de partid. Ea a intrat în sală de parcă ar fi fost sportiva favorită într-un meci de box: în timp ce pe fundal se auzea melodia „Eye of the tiger” iar PSD-iştii o aplaudau ferm, ea a făcut un tur de sală, fotografiindu-se şi pupându-se cu toţi doritorii. A înaintat greu, pentru că oamenii au vrut să se pozeze cu ea, dar era fix mesajul pe care Dăncilă dorea să-l transmită: că este un personaj îndrăgit, cel puţin în PSD Bihor.  </p>
      <figure>
        <img src="https://www.ebihoreanul.ro/user_files/miting-electoral-viorica-dancila-psd-oradea-bihoreanul-3.JPG"/>
      </figure>
      <p>Pe scenă, primul care a luat cuvântul a fost Ioan Mang, care a început prin a spune că doar PSD are un candidat ce poate sta drept în faţa românilor, deoarece „în acest un an şi nouă luni a mărit pensiile, a mărit salariile în general în toată ţara, a stabilit un sistem simplu de impozitare pentru oamenii muncii”.</p>
      <p>Mang a vorbit apoi despre realizările Guvernului PSD în Bihor, pe care le-a descris de parcă ar fi fost acte de binefacere şi nu ar fi o normalitate ca autorităţile să facă investiţii.</p>
      <p>
        <b>„Să mergem cu fruntea sus”</b>
      </p>
      <p>„Judeţul Bihor a beneficiat de la PSD prin PNDL 1 şi PNDL 2 de suma de 1,6 miliarde de lei, fiind cea mai mare sumă care s-a acordat prin PNDL în România. (...) Circulă în Bihor ideea că PSD nu iubeşte Oradea şi Bihorul. E cea mai mare minciună”, a spus Mang. El şi-a îndemnat colegii să le spună celor care întreabă ce a făcut PSD pentru Bihor exact de aceste investiţii, deoarece „în fiecare comună, indiferent de culoarea politică” se fac asfaltări, lucrări de reabilitare la şcoli şi grădiniţă ori reţele de apă şi canalizare.</p>
      <p>„Să mergem în faţa oamenilor cu fruntea sus. PSD a făcut pentru Oradea şi Bihor cât n-au făcut ceilalţi în 16 ani”, a susținut şeful social-democraţilor din judeţ.  </p>
      <p>Ca să-şi întărească spusele, l-a citat pe managerul Spitalului Judeţean, Gheorghe Carp, care joi, în timpul <a href="https://www.ebihoreanul.ro/stiri/ultima-or-31-1-13/incidente-la-vizita-vioricai-dancila-la-maternitatea-oradea-protestatari-accident-rutier-si-un-ministru-blocat-in-lift-152471.html">vizitei </a>premierului Viorica Dăncilă, a spus că Ministerul Sănătăţii a alocat 18 milioane de lei spitalului, pentru investiţii şi dotări. „Domnul Carp, membru PNL, a spus că nu-şi putea imagina să primească într-un an atâţia bani”, a zis Mang.</p>
      <p>Despre principalul contracandidat al lui Dăncilă, Klaus Iohannis, şeful PSD Bihor a spus că stă „drept ca un brad, ţeapăn ca un par” ori ca un dulap şi că nu are compasiune pentru români, aşa că nu mai merită votul lor.</p>
      <p>
        <b>„Iohannis, la coşul de gunoi al istoriei”</b>
      </p>
      <p>Discursurile laudative au continuat: Emilian Pavel a descris-o pe Viorica Dăncilă drept singura care poate aduce echilibru în ţară, iar deputatul Ioan Sorin Roman a spus că PSD poate scrie istorie cu un preşedinte femeie.</p>
      <p>Ex-ministrul Sănătăţii Florian Bodog s-a luat şi el de Iohannis, despre care a spus că s-a comportat „precum un dulap” în mandatul de preşedinte, şi şi-a îndemnat colegii să ducă oameni la vot. „Vreau să vă cer să ne mobilizăm şi să-l trimite pe Iohannis acolo unde îi este locul, la coşul de gunoi al istoriei”, a spus Bodog.</p>
      <p>Încercând să fie spiritual, ceea ce a şi fost pe placul PSD-iştilor, ministrul Culturii, Daniel Breaz, a imaginat o dezbatere între Iohannis şi Dăncilă, spunând că de fapt ar fi un monolog, căci preşedintele în exerciţiu nu ar vorbi. „Un dialog cu mutu’”, a concluzionat Breaz, în râsetele şi aplauzele audienţei. El a spus şi că Dăncilă poate câştiga chiar din primul tur al alegerilor.</p>
      <p>Cel mai aplaudat vorbitor a fost, de departe, ministrul Agriculturii, Petre Daea. Acesta s-a adresat fermierilor, spunându-le că Dăncilă a fost mereu preocupată ca subvenţiile pentru ei să fie plătite la zi.</p>
      <figure>
        <img src="https://www.ebihoreanul.ro/user_files/miting-electoral-viorica-dancila-psd-oradea-bihoreanul-9.JPG"/>
      </figure>
      <p>
        <b>Femeie la luptă</b>
      </p>
      <p>Chemată la microfon de MC-ul evenimentului, Mihai Baneş, Viorica Dăncilă a încercat să demonstreze că este stăpână pe situaţie. Ea a vorbit aproape 40 de minute, prezentându-se drept femeia puternică a politicii româneşti, care nu s-a temut că va fi demisă din funcţia de premier, dar se teme că ceea ce a construit „se va dărâma”.</p>
      <p>De altfel, femeia bătăioasă a fost laitmotivul discursului lui Dăncilă. „M-au dat jos din funcţie, dar nu mă vor opri niciodată”, „voi lupta alături de toţi românii care iubesc această ţară”, a spus ea.</p>
      <p>Ca să-şi demonstreze curajul, l-a provocat pe Iohannis la o dezbatere. „Şi de aici, îl provoc pe preşedintele României la o dezbatere unu la unu, în care să dăm socoteală populaţiei României, preşedintele pentru ce a făcut în ultimii cinci ani, eu pentru ce am făcut într-un an şi nouă luni. Sper să nu-i fie frică de confruntarea cu o femeie. Dacă îi e frică, dânsul va trebui să poarte fustă şi eu pantaloni”, a spus Dăncilă, intens aplaudată.</p>
      <p>Despre Iohannis, ea a mai spus că este „chiriaş la Palatul Cotroceni” şi că românii trebuie să-l trimită definitiv în vacanţă.</p>
      <p>Candidata PSD a făcut apoi apel la sentimente, spunând că ea trebuie votată pentru că iubeşte România. „Este timpul să avem o femeie preşedinte, care să-i trateze şi să-i considere pe români ca pe propria familie. O femeie preşedinte pentru care părinţii şi bunicii să fie trataţi ca părinţii şi bunicii ei, care să aibă grijă de femeile din această ţară, pentru că ele au grijă de soţi, de părinţi şi de copii. (...) Să creadă în Dumnezeu, să-şi iubească ţara, să iubească oamenii, să-i iubească pe români”, a spus premierul.</p>
      <p>La finalul discursurilor, Dăncilă a coborât de pe scenă alături de colegii PSD şi a fost din nou asaltată de mulţime. Sute de oameni s-au fotografiat cu ea, fără că aceasta să riposteze sau să dea semne de oboseală.</p>
      <p>
        <b>Citiți și <a href="https://www.ebihoreanul.ro/stiri/ultima-or-31-1/dedicatie-pentru-bolojan-la-mitingul-psd-liberalul-cornel-borza-i-a-cantat-vioricai-dancila-sa-faca-romania-mare-video-152484.html">articolu</a>l:„„Dedicație” pentru Bolojan la mitingul PSD: Liberalul Cornel Borza i-a cântat Vioricăi Dăncilă să facă România Mare (VIDEO)”</b>
      </p>
    </article>
  </body>
</html>
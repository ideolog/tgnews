<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/death-stranding-capolavoro-tecnico/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-01T07:21:00+00:00"/>
    <meta property="og:title" content="Death Stranding è un vero e proprio capolavoro tecnico secondo Digital Foundry"/>
    <meta property="og:description" content="Ottime notizie per i fan di Kojima: secondo Digital Foundry Death Stranding è un vero e proprio capolavoro di natura tecnica su console."/>
  </head>
  <body>
    <article>
      <h1>Death Stranding è un vero e proprio capolavoro tecnico secondo Digital Foundry</h1>
      <address><time datetime="2019-11-01T07:21:00+00:00">01 Nov 2019, 07:21</time> by <a rel="author">Giacomo Todeschini</a></address>
      <p>Dopo un silenzio durato fin troppo tempo<b> Death Stranding</b> si è finalmente mostrato al mondo intero ricevendo, nella giornata di oggi, la prima tornata di recensioni ed impressioni varie da parte della stampa specializzata. Dei giudizi che hanno certificato definitivamente la bontà dell’opera di <b>Kojima Productions.</b></p>
      <p>In tale occasione si è inoltre espresso sul lato più puramente tecnico anche<b> Digital Foundry</b> che, nella sua analisi, ha sottolineato la magnificenza del prodotto sotto tale aspetto.</p>
      <p>Leggi anche: <a href="https://www.tomshw.it/videogioco/alien-isolation-nuovo-trailer-switch/">Alien Isolation: disponibile un nuovo trailer per Nintendo Switch</a></p>
      <figure>
        <img src="https://www.tomshw.it/images/images/2019/09/death-stranding-51188.jpg"/>
      </figure>
      <p>Ci sono molti aspetti che hanno particolarmente convinto<b> Digital Foundry</b> e che hanno portato la testata a definire <b>Death Stranding</b> come un vero e proprio capolavoro sotto tale punto di vista. Occhi e pelle, ad esempio, sono stati ricreati con una cura incredibile e danno l’impressione di essere veramente realistici. Il titolo di <b>Kojima Produuctions</b> ha inoltre alzato il livello anche per quanto riguarda la qualità degli abiti e dei vari agenti atmosferici, con fango e sabbia che sporcano dinamicamente le vesti in una modalità decisamente più convincente rispetto a quanto visto fino ad oggi.</p>
      <p>Ottima anche la resa delle varie ambientazioni che, a detta di <b>Digital Foundry</b>, tolgono il fiato fin dal primo momento. Da sottolineare inoltre è il pop-in degli oggetti ridotto al minimo, con la transizione da lontano a vicino che si rivela decisamente fluida e poco evidente. Durante il gameplay <b>il framerate è inoltre praticamente sempre ancorato sui 30 frame per secondo,</b> mentre durante le cutscenes più concitate scende talvolta sotto tale limite. Tutte queste impressioni provengono dalla versione per <b>PS4 Pro</b> del titolo.</p>
      <p>Se oltre al lato più prettamente tecnico-artistico volete saperne di più riguardo l’opera vi invitiamo a leggere la nostra recensione, che potete trovare comodamente<a href="https://www.tomshw.it/videogioco/death-stranding-recensione/"> a questo link</a>.</p>
      <p>Che ne pensate di questa notizia, vi aspettavate una ricezione di questo tipo per <b>Death Stranding</b>? Avete già preordinato il titolo o stavate aspettando le prime recensioni? Fateci sapere che ne pensate direttamente nei commenti!</p>
      <blockquote>Bellissimo da vedere e sensazionale da giocare: recuperate subito<b> Death Stranding</b> direttamente<a href="https://toms.it/zmuZX"> a questo link!</a></blockquote>
    </article>
  </body>
</html>
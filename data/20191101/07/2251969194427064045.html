<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/01/roana-cbf-ko-in-casa-ravenna-vince-in-quattro-set/1320100/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-01T07:45:42+00:00"/>
    <meta property="og:title" content="Roana Cbf ko in casa, Ravenna vince in quattro set"/>
    <meta property="og:description" content="VOLLEY A2 - Le maceratesi si aggiudicano il primo parziale poi subiscono la rimonta delle romagnole"/>
  </head>
  <body>
    <article>
      <h1>Roana Cbf ko in casa, Ravenna vince in quattro set</h1>
      <h2>VOLLEY A2 - Le maceratesi si aggiudicano il primo parziale poi subiscono la rimonta delle romagnole</h2>
      <address><time datetime="2019-11-01T07:45:42+00:00">01 Nov 2019, 07:45</time> by <a rel="author">Gabriele Censi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F01%2Froana-cbf-ko-in-casa-ravenna-vince-in-quattro-set%2F1320100%2F">Condividi7</a><a href="https://twitter.com/intent/tweet?text=Roana+Cbf+ko+in+casa%2C++Ravenna+vince+in+quattro+set&amp;url=https%3A%2F%2Fwww.cronachemaceratesi.it%2F2019%2F11%2F01%2Froana-cbf-ko-in-casa-ravenna-vince-in-quattro-set%2F1320100%2F">Tweet</a>Email7 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2019/11/roana-ravenna-6-650x434.jpg"/>
      </figure>
      <p> </p>
      <p>
        <b>Niente dolcetto per la Roana Cbf  nel turno infrasettimanale. Lo scherzetto lo combina la Conad Olimpia Teodora Ravenna, che espugna la Marpel Arena per 1-3 e controsorpassa in classifica le ragazze di Paniconi.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/roana-ravenna-4-325x217.jpg"/>
      </figure>
      <p>Macerata schiera il consueto 6+1 mentre coach Bendandi fa partire Piva in banda al posto di Bacchi e Parini al centro al posto di Torcolacci rispetto alla tirata gara interna presa contro Mondovì nella scorsa domenica. Partenza tiratissima anche alla Marpel Arena con il primo set che si porta avanti in equilibrio pressoché perfetto fino al 9-9 quando il turno al servizio di Lancellotti segna il primo strappo delle maceratesi che poi trovano il massimo vantaggio sul 16-10 con due attacchi di Pomili e Smirnova. Lentamente ma continuamente Ravenna recupera terreno e due attacchi consecutivi di Manfredini portano il punteggio sul 20-18, inducendo coach Paniconi a chiamare il time out. Sempre Smirnova e Pomili allungano il divario e quest’ultima dà alla Roana Cbf il primo set ball sul 24-21. Strumilo lo annulla ma Smirnova firma il successivo per il 25-22.</p>
      <figure>
        <img src="https://cdn.cronachemaceratesi.it/wp-content/uploads/2019/11/roana-ravenna-2-325x308.jpg"/>
      </figure>
      <p><b>Secondo set che vede una partenza confortante della Roana Cbf che si porta al +3 sul 9-6.</b> Ravenna però rimonta sul 10-9 e un turno al servizio di Piva sancisce il sorpasso delle ospiti che trovano il massimo vantaggio sul turno al servizio di Morolli con un attacco dell’opposto Manfredini che porta il punteggio sul 16-22. La neo entrata Mazzon da il la al recupero di Macerata che si porta al 22-23. Non basta perché un attacco di Manfredini e un errore in difesa di Pericati sanciscono la parità, un set per parte.  Nel terzo set Paniconi conferma Mazzon al posto di Kosareva e Macerata sembra pronta a rifarsi avanti, portandosi sul 13-9 con Lancellotti brava a ruotare gli attacchi tra Mazzon, Smirnova e Rita. Ma non basta perché ancora il turno al servizio di Piva crea problemi alla ricezione maceratese: un ace e 2 punti di Bacchi, uno in attacco e uno a muro per il 13-13. Sul 14-14 ancora uno strappo della Conad Olimpia Teodora, con il turno al servizio di Parini. Ancora Bacchi e Manfredini siglano il +4 ravennate sul 15-19. Macerata non ci sta e due attacchi di Smirnova portano la situazione in parità (19-19). Parità di breve durata, con 3 attacchi consecutivi di Bacchi, Piva e Manfredini inguaiano la Roana CBF. Sul 20-24 Pomili annulla la prima palla set ma proprio un suo errore al servizio sancisce il 21-25 che significa sorpasso di Ravenna.</p>
      <figure>
        <img src="https://cdn.cronachemaceratesi.it/wp-content/uploads/2019/11/roana-ravenna-5-325x217.jpg"/>
      </figure>
      <p><b>Quarto parziale che si trascina sul filo dell’equilibrio fino al 17 pari ma è sempre Piva a mettere in difficoltà Macerata che sul suo turno al servizio incappa in diversi errori fatali che portano la situazione sul 18-22 per Ravenna che non ha difficoltà a chiudere sul 20-25 con un attacco vincente di Manfredini. </b>Per <b>Giulia Rocchi,</b> libero di Ravenna ma nata a Macerata, un ritorno a casa. <b>«</b>Ritornare a casa e sentire l’accoglienza di Macerata è sempre bellissimo – ha dichiarato il libero dell’Olimpia Teodora – Per me era un match particolarmente sentito perché dopo tanto tempo è sempre un’emozione tornare a casa. Sapevamo sarebbe stata una partita tosta perché la Roana CBF in casa sua gioca bene e hanno dato filo da torcere a parecchie squadre. Siamo contente di questi tre punti perché per noi erano fondamentali<b>»</b>.  In casa Roana Cbf il rammarico di non aver saputo dare continuità a quanto di buono fatto nel primo set. <b>«</b>Non abbiamo avuto una giornata particolarmente brillante – ha commentato coach <b>Luca Paniconi</b> – Ovviamente ci sta, venivamo da prestazioni esaltanti. Ovviamente complimenti a Ravenna, che si è dimostrata avversaria quadrata e complicata da affrontare. Peccato perché nel primo set avevamo trovato la giusta via, nel secondo avevamo fatto una buona rimonta ma abbiamo vanificato con qualche errore di troppo. Purtroppo in alcune situazioni non abbiamo gestito bene il primo tocco quando sono state costrette a giocare le palle libere<b>»</b>.</p>
      <p>
        <b>Il tabellino:</b>
      </p>
      <p>
        <b>ROANA CBF HELVIA RECINA MACERATA-CONAD OLIMPIA TEODORA RAVENNA 1-3 (25-22, 22-25, 21-25, 20-25)</b>
      </p>
      <p><b>ROANA CBF:</b> Pomili 13, Martinelli 7, Lancellotti, Giubilato ne, Mazzon 13, Peretti 1, Smirnova 18, Pericati (L), Rita 10, Kosareva 4, Nonnati ne, Tajè ne. All. Paniconi</p>
      <p><b>CONAD OLIMPIA TEODORA:</b> Bacchi 6, Poggi, Altini ne, Piva 14, Canton, Strumilo 9, Guidi 6, Torcolacci ne, Calisesi (L2) ne, Manfredini 24, Parini 6, Rocchi (L1), Morolli. All. Bendandi</p>
      <p><b>ARBITRI:</b> Somansino-Brunelli</p>
      <p><b>NOTE:</b> Roana CBF 6 errori in battuta, 2 aces, 6 muri vincenti, 60% ricezione positiva (28% perfetta), 33% in attacco; Conad Olimpia Teodora 13 errori in battuta, 4 aces, 8 muri vincenti, 61% ricezione positiva (30% perfetta), 31% in attacco.</p>
      <figure>
        <img src="https://cdn.cronachemaceratesi.it/wp-content/uploads/2019/11/roana-ravenna-1-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/roana-ravenna-3-650x434.jpg"/>
      </figure>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619177/%D8%A8%D8%B1%D8%A7%D9%86%DA%A9%D9%88-%DB%B9%DB%B0-%DB%8C%DA%A9%DB%8C-%D8%A7%D8%B2-%D8%A8%D9%87%D8%AA%D8%B1%DB%8C%D9%86-%D8%A8%D8%B1%D9%86%D8%A7%D9%85%D9%87%E2%80%8C%D9%87%D8%A7%DB%8C-%D9%81%D9%88%D8%AA%D8%A8%D8%A7%D9%84-%D8%AF%D8%B1-%D8%AC%D9%87%D8%A7%D9%86-%D8%A8%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T07:50:00+00:00"/>
    <meta property="og:title" content="برانکو: ۹۰ یکی از بهترین برنامه‌های فوتبال در جهان بود"/>
    <meta property="og:description" content="برانکو ایوانکوویچ سرمربی پیشین تیم فوتبال پرسپولیس در گفت و گو با یک تلویزیون ماهواره‌ای فارسی زبان‌، از عادل فردوسی‌پور به عنوان یک روزنامه‌نگار برجسته یاد کرد و تعطیل برنامۀ 90 را مایۀ شگفتی بسیار دانست."/>
  </head>
  <body>
    <article>
      <h1>برانکو: ۹۰ یکی از بهترین برنامه‌های فوتبال در جهان بود</h1>
      <address>
        <time datetime="2019-11-01T07:50:00+00:00">01 Nov 2019, 07:50</time>
      </address>
      <p>
        <i>برانکو ایوانکوویچ سرمربی پیشین تیم فوتبال پرسپولیس در گفت و گو با یک تلویزیون ماهواره‌ای فارسی زبان‌، از عادل فردوسی‌پور به عنوان یک روزنامه‌نگار برجسته یاد کرد و تعطیل برنامۀ 90 را مایۀ شگفتی بسیار دانست.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>برانکو گفت: من 20 سال با این برنامه آشنا بودم و با این که چه در زمان تیم ملی و چه پرسپولیس تنها چند بار درآن حاضر شدم اما بهتر از 90 نمی‌شناسم و نه تنها یکی از بهترین برنامه های تلویزیون ایران بود که در نوع خود در جهان یکی از بهترین‌ها به حساب می‌ آمد و واقعا درک نمی‌کنم چرا چنین برنامۀ کاملا مثبت و مفید و پرطرفداری را تعطیل کردند.</p>
      <p>او گفت: برنامۀ 90 بحث های فوتبال را به میان مردم بُرد و کاری کرد تا مردم فوتبال را از چشم مربیان ببینند و با داوری آشنا شوند. برنامه های دیگر بیشتر سرگرمی بود ولی 90 فرصت کافی می‌داد و تمام زوایا در آن مطرح می‌شد.</p>
      <figure>
        <img src="https://aftabnews.ir/files/fa/news/1398/8/10/353638_544.jpg"/>
      </figure>
      <p>سرمربی پیشین تیم فوتبال پرسپولیس دربارۀ اختلافات خود با کارلوس کی روش سرمربی سابق تیم ملی فوتبال ایران و نظر خود دربارۀ او گفت: کی روش یک مربی با تجربه بود ولی در طول 7 سال حضور او انتظار داشتیم با مربیان باشگاه ها جلسه بگذارد و تجربیات خود خصوصا از کار در منچستر یونایتد را منتقل کند اما هیچ گاه چنین نکرد.</p>
      <p>برانکو مدعی شد کی روش به عمد حاضر به دیدار با تیم های بزرگ نبود چون همیشه می خواست برنده باشد و اضافه کرد: من اما وقتی سرمربی تیم ملی ایران بودم چهار روز قبل از بازی حساس با قطر تیم آلمان را به ایران آوردم. ما البته آن بازی را دو به صفر باختیم اما قطر را سه به دو بردیم. پس از آن دیگر هیچ تیمی در اندازه و آوازۀ تیم ملی فوتبال آلمان به ایران نیامده است.</p>
      <p>سرمربی سابق پرسپولیس به ایران اینترنشنال گفت این که علت مسابقه ندادن با تیم های بزرگ در زمان کی روش تحریم های سیاسی و اقتصادی بوده را قبول ندارد و بار دیگر علاقۀ کی روش به بازی با تیم های درجه دوم را به میان آورد و این احتمال که شاید به خاطر هر بُرد پاداش خوبی در انتظار او بوده است.</p>
      <p>ایوانکوویچ دربارۀ علت جذب دو بازیکن اوکراینی در پرسپولیس گفت: بازیکن کافی نداشتیم و در اوکراین پروندۀ آنان را دیدم . آنها با 100 هزار دلار در سال حاضر به بازی بودند. رونالدو را که نمی توانستم بیاورم. چرا همه از این دو اوکراینی صحبت می کنند و دربارۀ ربیع خواه یا انصاری حرف نمی زنند که کسی آنها را نمی شناخت و من به تیم آوردم؟</p>
      <p>سرمربی سابق تیم فوتبال پرسپولیس که سابقه هدایت تیم ملی فوتبال ایران را نیز دارد دربارۀ احتمال پذیرش مجدد مربی گری تیم ملی گفت: این سؤال اکنون موضوعیت ندارد چون در حال حاضر تیم ملی فوتبال ایران، مربی دارد اما اگر شرایط عوض شود و به من پیشنهاد دهند شاید امروز نپذیرم و شاید یک روز قبول کنم. بستگی به شرایط دارد.</p>
      <p>او از اظهار نظر دربارۀ مهدی تاج رییس فدراسیون فوتبال خودداری کرد و گفت ما با هم مستقیما کار نکرده ایم اما طاهری مدیر عامل پرسپولیس در دوران مسؤولیت خود را ستایش کرد و گفت: او از من کاملا حمایت می کرد.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/dusickovy-vikend-je-tady-na-poradek-s-policisty-budou-dohlizet-i-straznici-20191031.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T07:14:00+00:00"/>
    <meta property="og:title" content="Dušičkový víkend je tady! Na pořádek s policisty budou dohlížet i strážníci"/>
    <meta property="og:description" content="/FOTOGALERIE/ Se začátkem listopadu je tradičně spojen svátek Památka zesnulých, lidově zvaný Dušičky. Již několik dnů se hřbitovy plní lidmi, kteří u zapálené svíčky vzpomínají na své nejbližší. Největší nápor se očekává v pátek a během víkendu."/>
  </head>
  <body>
    <article>
      <h1>Dušičkový víkend je tady! Na pořádek s policisty budou dohlížet i strážníci</h1>
      <address><time datetime="2019-11-01T07:14:00+00:00">01 Nov 2019, 07:14</time> by <a rel="author">Jaroslav Perdoch ,Redakce</a></address>
      <p>Dušičky každoročně znamenají i velké dopravní komplikace u hřbitovů i na silnicích. Celé rodiny se přesouvají nejen v rámci obce nebo sousedních měst, ale často vyrážejí i do vzdálených regionů.</p>
      <h3>TOLERANCE</h3>
      <p>Pro některé řidiče jde o jedinou delší cestu za rok. Běžní motoristé by proto měli být připraveni na nečekané situace.</p>
      <figure>
        <img src="https://g.denik.cz/57/db/hrobnik-aa_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/hrobarska-dynastie-z-ostravy-od-mistra-sportu-po-inzenyra-20191031.html">Hrobařská dynastie z Ostravy: od mistra sportu po inženýra! Přečíst článek ›</a>
      </aside>
      <p>„Řidiči, kteří usedají za volant každý den, by kromě respektování pravidel silničního provozu měli přidat toleranci, ohleduplnost a vyšší obezřetnost, neboť v této době mohou na silnice vyjet rovněž takzvaní sváteční řidiči,“ uvedla Soňa Štětínská z moravskoslezské policie s tím, že opatrnost je na místě i v okolí hřbitovů, kde se očekává větší pohyb chodců. Policisté pěším doporučují, aby měli na sobě prvky z retroreflexního materiálu, které za snížené viditelnosti zvyšují jejich bezpečnost.</p>
      <h3>ZLODĚJI</h3>
      <p>V souvislosti s Dušičkami policisté varují před všudypřítomnými zloději. „Každoročně připomínáme, aby návštěvníci měli na paměti, že chvilkové nepozornosti mohou i v těchto dnech využít osoby, které na hřbitovy nepřicházejí vzpomenout na zesnulé,“ uvedla Štětínská.</p>
      <figure>
        <img src="https://g.denik.cz/74/f0/ostrava-polsko-zabelkow-zabelkow-trhy-zabelkov-2019-10_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/z-regionu/cesi-berou-polske-trhy-utokem-hlavnim-duvodem-je-cena-a-pestrejsi-vyber-20191025.html">Češi berou polské trhy útokem. Hlavním důvodem je cena a pestřejší výběr Přečíst článek ›</a>
      </aside>
      <p>Terčem jejich zájmu by se mohly stát například kabelky a tašky, které si lidé odloží při čištění a zdobení hrobu. „Stejně tak apelujeme, aby v zaparkovaných vozidlech poblíž hřbitovů nebyly viditelně ponechané věci, především cennosti či doklady,“ doplnila Štětínská, podle které je pro zkušené zloděje vykradení auta dílem okamžiku.</p>
      <p>Kromě policistů budou na pořádek dohlížet i strážníci, kteří chtějí hřbitovy a jejich okolí kontrolovat nejen ve dne, ale i v noci. Bezpečnostní opatření potrvá až do neděle.</p>
      <h3>K TÉMATU</h3>
      <h3>Pohled do historie</h3>
      <p>„Dušičky“ jsou podle křesťanské tradice vzpomínkou na zesnulé, kteří ještě nedosáhli věčné blaženosti, jejich duše pobývají v očistci. V křesťanském světě se slaví od 10. století, v roce 998 jej zavedl benediktýnský opat Odillo ve francouzském klášteře Cluny.</p>
      <p>Reagoval tak na přetrvávající pohanské obřady. Pravda je, že kořeny svátku jsou starší, historikové předpokládají, že je odvozen z keltského svátku Samhain, kterým pro Kelty končil starý a začínal nový rok. Keltský svátek se slavil v předvečer 1. listopadu.</p>
      <p>Keltové věřili, že v tuto noc se svět živých a mrtvých propojuje, a proto zapalovali ohně, aby duše mrtvých přišly, ohřály se a pobyly se svými blízkými.</p>
      <figure>
        <img src="https://g.denik.cz/74/96/ostrava-polsko-zabelkow-zabelkow-trhy-zabelkov-2019_denik-150-3x2.jpg"/>
      </figure>
      <figure>
        <img src="https://g.denik.cz/74/50/ostrava-polsko-zabelkow-zabelkow-trhy-zabelkov-2019-02_denik-150-3x2.jpg"/>
      </figure>
      <figure>
        <img src="https://g.denik.cz/74/f0/ostrava-polsko-zabelkow-zabelkow-trhy-zabelkov-2019-03_denik-150-3x2.jpg"/>
      </figure>
      <figure>
        <img src="https://g.denik.cz/74/7f/ostrava-polsko-zabelkow-zabelkow-trhy-zabelkov-2019-04_denik-150-3x2.jpg"/>
      </figure>
      <aside>Galerie <a href="https://www.denik.cz/galerie/trhy-v-polskem-zabelkove.html?mm=10389213&amp;back=1945977727-6813-1">28 fotografií v galerii ›</a></aside>
      <p>Vzpomínky na zemřelé se drží ve všech koutech světa, ovšem v podstatně jiné formě než u nás. Nejznámější variantou tohoto svátku, který se postupně dostává i k nám, je Halloween.</p>
      <h3>Dušičkové zvyky a pověry</h3>
      <p>Dříve se v předvečer Dušiček sešla celá rodina a naplnila lampu máslem, aby si tak duše mohly potřít spáleniny.</p>
      <p>Na svátky Všech svatých a Dušiček se doma peklo speciální kynuté pečivo dušičky nebo kosti. Bylo ze sladkého těsta, se sušeným ovocem nebo plněné mákem. Tímto pečivem byly obdarovávány děti, ale také žebráci při cestě na hřbitov nebo do kostela.</p>
      <figure>
        <img src="https://g.denik.cz/57/22/ostrava-hrob-vera-spinarova-03_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/spinarka-odpociva-v-pokoji-davy-fandu-na-hrbitov-nechodi-20191026.html">Špinarka odpočívá v pokoji. Davy fandů za ostravskou legendou na hřbitov nechodí Přečíst článek ›</a>
      </aside>
      <p>Lidové prameny vyprávějí, že hospodář v dušičkový večer plnil lampu máslem místo oleje. To proto, aby si dušičky mohly popáleniny způsobené očistcem natřít a trochu zchladit. Bývalo také zvykem pro dušičky vhazovat tento večer do ohně různé pokrmy jako vykoupení z hříchů nebo na přilepšenou.</p>
      <p>Večer se na Dušičky vhazovaly do ohně různé pokrmy, aby se lidé vykoupili z hříchů.</p>
      <p>Pokud na Dušičky prší, duše zemřelých oplakávají své hříchy.</p>
    </article>
  </body>
</html>
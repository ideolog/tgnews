<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/odlocajo-o-princesini-pristevnosti-243227"/>
    <meta property="og:site_name" content="Slovenske novice"/>
    <meta property="article:published_time" content="2019-11-01T07:22:00+00:00"/>
    <meta property="og:title" content="Odločajo o princesini prištevnosti"/>
    <meta property="og:description" content="Triindevetdesetletna havajska princesa Abigail Kawananakoa se je morala zglasiti na sodišču, kjer odločajo, ali je po kapi, ki jo je doživela leta 2017, dovolj prištevna, da sama upravlja svoje p..."/>
  </head>
  <body>
    <article>
      <h1>Odločajo o princesini prištevnosti</h1>
      <h2>Mnogi menijo, da po kapi ne more več skrbeti za svoje premoženje. Havajčanka in njena žena se s tem ne strinjata.</h2>
      <address><time datetime="2019-11-01T07:22:00+00:00">01 Nov 2019, 07:22</time> by <a rel="author">B. K. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/28/344518.jpg"/>
          <figcaption>Abigail sta na sodišču spremljali njena žena in njuna čivava.</figcaption>
        </figure>
        <figure>
          <img src="https://www.slovenskenovice.si/images/slike/2019/10/28/1512260.jpg"/>
          <figcaption>Iz princesinega sklada se financirajo mnogi projekti, zato ljudem ni vseeno, kaj se dogaja z denarjem. FOTO: Guliver/Getty Images</figcaption>
        </figure>
      </slideshow>
      <p>Triindevetdesetletna havajska princesa<b> Abigail Kawananakoa</b> se je morala zglasiti na sodišču, kjer odločajo, ali je po kapi, ki jo je doživela leta 2017, dovolj prištevna, da sama upravlja svoje premoženje, ki znaša vrtoglavih 195 milijonov evrov. Podobnih obravnav se je udeleževala že lani, ko je sodnik odločil, da ni sposobna odločati o tem, kako in za kaj bo porabila denar, ter o tem, kdo naj bogastvo podeduje.</p>
      <figure>
        <img src="https://www.slovenskenovice.si/images/slike/2019/10/28/1512260.jpg"/>
        <figcaption>Iz princesinega sklada se financirajo mnogi projekti, zato ljudem ni vseeno, kaj se dogaja z denarjem. FOTO: Guliver/Getty Images</figcaption>
      </figure>
      <p>Takrat so za skrbnika njenih milijonov določili eno od havajskih bank, nad čimer pa princesa ni bila niti malo navdušena, saj je prepričana, da je povsem sposobna odločati o tem, kako bo porabila svoj denar.<br/> </p>
      <h3>Žena naj bi jo izkoriščala</h3>
      <p>Princesa ima sicer tudi poseben odbor, ki ji svetuje in pomaga, a niti z njihovimi odločitvami ni zadovoljna. Člani odbora so namreč prepričani, da je 93-letnica povsem pod vplivom svoje 66-letne žene <b>Veronice Gail Worth</b>, ta pa naj bi jo izkoriščala in brezglavo zapravljala njen denar, ki ga je princesa podedovala kot prapravnukinja <b>Jamesa Campbella</b>, irskega poslovneža, ki je obogatel kot lastnik plantaže sladkornega trsa.<br/><br/>Da jo žena izkorišča, že ves čas trdi njen nekdanji odvetnik <b>Jim Wright</b>, ki se zavzema za to, da bi kot skrbnika premoženja določili njega. Worthova, ki je na sodišču spremljala dedinjo, pa meni, da bi Wright rad postal skrbnik samo zato, da bi lahko izkoriščal princeso in zapravljal njen denar. Z njo se strinja tudi princesin novi zagovornik <b>Bruce Voss</b>: »Res je, da ima gospa Kawananakoa veliko premoženja in da veliko ljudi misli, da bodo njen denar vlagali bolje od nje. A to ne pomeni, da lahko gospa Kawananakoa izgubi osnovno pravico do odločanja, kaj želi storiti s svojim denarjem in lastnino.« Ali bo sodnik letos odločil v njen prid, bo znano predvidoma čez en mesec.</p>
      <blockquote>195 milijonov evrov je vredno princesino premoženje.</blockquote>
      <p>Gospa sicer ni modre krvi. Havajci jo imajo za princeso, ker je potomka družine, ki je temu ameriškemu otočju vladala do leta 1893, ko so tamkajšnjo kraljevino ukinili. In zakaj se o njenem denarju, podedovanem ali ne, odloča na sodišču? Od njenih milijonov imajo prebivalci veliko koristi, saj je princesa ustanovila sklad za financiranje raznih projektov na otočju, in če zmanjka njenega denarja, lahko mnogi od njih propadejo. </p>
    </article>
  </body>
</html>
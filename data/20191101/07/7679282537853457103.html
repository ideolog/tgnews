<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-up-cm-yogi-will-hold-meeting-with-many-top-officials-including-chief-secretary-to-tackle-pollution-2826610.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T07:57:14+00:00"/>
    <meta property="og:title" content="यूपी : प्रदूषण से निपटने को सीएम योगी आदित्यनाथ मुख्य सचिव समेत कई बड़े अफसरों के साथ आज करेंगे बैठक"/>
    <meta property="og:description" content="यूपी में जानलेवा हो रहे प्रदूषण को लेकर सीएम योगी आदित्यनाथ ने आज रात आठ बजे बैठक बुलाई है। इस बैठक में मुख्य सचिव , प्रमुख सचिव पर्यावरण समेत कई बड़े अधिकारी मौजूद रहेंगे। इस दौरान सीएम योगी अफसरों..."/>
  </head>
  <body>
    <article>
      <h1>यूपी : प्रदूषण से निपटने को सीएम योगी आदित्यनाथ मुख्य सचिव समेत कई बड़े अफसरों के साथ आज करेंगे बैठक</h1>
      <address><time datetime="2019-11-01T07:57:14+00:00">01 Nov 2019, 07:57</time> by <a rel="author">हिन्दुस्तान टीम,लखनऊ।</a></address>
      <p>यूपी में जानलेवा हो रहे प्रदूषण को लेकर सीएम योगी आदित्यनाथ ने आज रात आठ बजे बैठक बुलाई है। इस बैठक में मुख्य सचिव , प्रमुख सचिव पर्यावरण समेत कई बड़े अधिकारी मौजूद रहेंगे। इस दौरान सीएम योगी अफसरों से बढ़ रहे प्रदूषण से निपटने के लिए सुझाव लेंगे। इसके साथ ही सभी जिलाधिकारियों को पराली जलाने से संबंधित निर्देश जारी करेंगे।  </p>
      <p>दिवाली के बाद यूपी की हवा जहरीली हो गई है। सुबह से लेकर शाम तक धुंध से स्थिति विकट हो गई है। प्रदूषण का स्तर बढ़ने पर राजधानी के लोगों ने सावधानी बरतना शुरू कर दिया है। लोग मुंह पर मास्क पहनकर निकलने लगे हैं। चौराहों पर ट्रैफिक सिपाही भी सुरक्षा के मद्देनजर मास्क लगाकर वाहनों को नियंत्रित करते नजर आए। वैज्ञानिकों व चिकित्सकों ने भी प्रदूषण की बदहाल स्थिति में सावधानी बरतने की सलाह दी है। बच्चों व बुजुर्गों को बहुत जरूरी होने पर ही घर से बाहर निकलने की सलाह दी है।</p>
      <p> देश के 101 शहरों में यूपी के आठ शहरों की हवा खतरनाक स्थिति में पहुंच गई है। यहां पर एक्यूआई 400 माइक्रोग्राम के पार रिकार्ड किया गया। सबसे ज्यादा प्रदूषण गाजियाबाद में रहा। यहां पर एक्यूआई खतरनाक स्थिति में (482 माइक्रोग्राम) में था। इसके अलावा बागपत (442), बुलंदशहर (453), हापुड़ (477), कानपुर (432), मेरठ (459) व नोएडा (452) में भी हवा खतरनाक हो चुकी है।</p>
    </article>
  </body>
</html>
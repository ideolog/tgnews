<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/01/ukrainski-deputat-si-uredi-prostitutka-v-parlamenta.428139"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T07:51:00+00:00"/>
    <meta property="og:title" content="Украински депутат си уреди проститутка в парламента"/>
    <meta property="og:description" content="По време на пленарна сесия е търсил забавления онлайн | Dnes.bg"/>
  </head>
  <body>
    <article>
      <h1>Украински депутат си уреди проститутка в парламента</h1>
      <h2>По време на пленарна сесия е търсил забавления онлайн</h2>
      <address><time datetime="2019-11-01T07:51:00+00:00">01 Nov 2019, 07:51</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Украински депутат от партията на президента Володимир Зеленски се оказа вчера в центъра на скандал, след публикуването на снимки, които го уличиха, че си пише по мобилния си телефон с проститутка по време на парламентарна сесия, предаде Франс прес.</p>
      <p>Украински сайт разпространи в сряда снимки в близък план на екрана на телефона на Богдан Яременко, 48-годишен бивш дипломат, на които се вижда как уговаря условията за платена любовна среща, пише БТА.</p>
      <p>Яременко получава информация за предлаганите сексуални услуги и тарифата за тях: 100 долара за час и 150 - за два часа.</p>
      <p>Според сайта, снимките са направени във вторник по време на сесия на парламента. Депутатът отначало написа във Фейсбук, че това е постановка. После изтри този текст и поднесе извинения на съпругата и децата си, на парламентарната си група и на президента Зеленски, а постъпката си нарече "необмислена".</p>
      <p>Публикацията предизвика смут в пленарната зала, където има мнозинство партията на президента Зеленски - бивш комедиен актьор, избран с голяма преднина през април.<br/>Редица депутати от опозицията настояха вчера Яременко да подаде оставка от поста председател на парламентарната комисия по външна политика.</p>
      <p>Парламентарната група на партията на Зеленски "Слуга на народа" ще обсъди инцидента на заседание да края на тази седмица, каза нейният председател Давид Арахамия.</p>
      <related>
        <h4>Още по темата</h4>
        <a href="https://www.dnes.bg/notifikacii/2019/10/12/korupcionen-skandal-i-seks-afera-raztyrsvat-sistemata-orban.425879"/>
        <a href="https://www.dnes.bg/temida/2019/06/04/obraha-prostitutka-v-kyrdjali-vzeha-i-oborota.412375"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/politika/zdravko-dimitrov-napravikh-nay-golyamoto-dopitvane-na-teren_news706604.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-01T07:55:00+00:00"/>
    <meta property="og:title" content="Здравко Димитров: Направих най-голямото допитване на терен "/>
    <meta property="og:description" content="За един месец имах 260 срещи с хиляди пловдивчани. Зная какво очакват от мен като кмет и имам решения"/>
  </head>
  <body>
    <article>
      <h1>Здравко Димитров: Направих най-голямото допитване на терен </h1>
      <h2>За един месец имах 260 срещи с хиляди пловдивчани. Зная какво очакват от мен като кмет и имам решения</h2>
      <address>
        <time datetime="2019-11-01T07:55:00+00:00">01 Nov 2019, 07:55</time>
      </address>
      <p>https://blitz.bg/politika/zdravko-dimitrov-napravikh-nay-golyamoto-dopitvane-na-teren_news706604.html Blitz.bg</p>
      <figure>
        <img src="https://static.blitz.bg/documents/thumbnails/730/201507/20150723.bmjowqtxwr.jpg"/>
        <figcaption>Здравко Димитров</figcaption>
      </figure>
      <p><b>"Направих най-голямото допитване на терен. За един месец имах над 260 срещи. Разговарях с  хиляди пловдивчани, зная какво очакват от мен и имам решения". Това заяви кандидатът на ГЕРБ за Пловдив в извънредното издание на предаването „Беновска пита“ по Канал 3 четвъртък вечер.</b><br/><br/>Първата ми задача ще е да събера екипа и да кажа как искам да се работи – да се вдигне темпото и администрацията да бъде в услуга на гражданите. Мога да мотивирам хората, с които работя. Доказал съм го и пак  ще го направя“, коментира Здравко Димитров.<br/><br/>От първите дни в кметския кабинет той ще работи с експертите, които ще направят анализ на трафика. Спешно да се търсят мерки за неговото облекчаване. Здравко Димитров вече е имал срещи със специалисти от София и Европа, с които е консултирал възможностите за подобряване на системата за управление на трафика в Пловдив. <br/><br/>Заедно с това хората от екипа му ще работят по бързи мерки за подобряване на качеството на услугата в градския транспорт, като се оптимизират маршрутите и се подобрят графиците на автобусите. Той сега е нередовен и има много оплаквания от хората, с които се срещам“, допълни Димитров.<br/><br/>Следващата важна задача е да се реализира програмата по строителство на големите инфраструктурни проекти, които също имат за цел намаляване на задръстванията. Това са изграждане на кръстовища на две нива и създаване на връзки между районите.<br/><br/>Необходимо е да се подобри финансовото състояние на общината чрез повишаване на събираемостта, подобряване на работата на общинските фирми и оптимизиране на разходите във всяка една дейност.<br/><br/>Пловдив е прекрасен град, а центърът му е забележителен. Има обаче много работа по кварталите. Голямата ми цел е да върна блясъка на Стария град, заяви Здравко Димитров в отговор на въпроса какво ще надгражда през своя мандат за централната градска част.<br/> <br/>В отговор на въпрос какъв е Здравко Димитров като човек той отговори: "Честен. Не давам обещания, които е мога да изпълня. Във всичките си срещи съм бил напълно откровен", подчерта кандидатът на ГЕРБ за кмет на Пловдив.<br/><br/>Проблемите на града са ясни, по-важно е кой има решимостта и уменията да ги решава и за какво време ще го направи. Това е съществената разлика между мен и моите опоненти, заяви още Димитров.<br/> <br/>„Никога не съм участвал в договорки и няма да го направя. Както вече съм казал, моята съвест е моят началник. ГЕРБ е победителите на първия тур – имаме огромно предимство в битката за кмет на Общината. На нас такива не ни трябват – те са за слабите, коментира Здравко Димитров в отговор на въпрос дали ще влиза в договорки преди втория тур на изборите.<br/> <br/>„Иска ми се след четири години да видя един спокоен град с много усмихнати хора. Зелен град с чист въздух и чиста питейна вода, в който живеят успешните хора на Пловдив“, заяви на финала на предаването кандидатът на ГЕРБ за кмет и призова зрителите от цялата страна да гласуват с бюлетина 43 за най-добрите – отбора на ГЕРБ.</p>
    </article>
  </body>
</html>
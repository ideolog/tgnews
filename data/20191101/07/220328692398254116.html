<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obrazovanie/vrchvat-nagradi-blagovest-sendov-na-buditeli-405532.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-01T07:54:27+00:00"/>
    <meta property="og:title" content="Връчват награди &quot;Благовест Сендов&quot; на будители"/>
    <meta property="og:description" content="Наградите са в две категории - учител и университетски преподавател"/>
  </head>
  <body>
    <article>
      <h1>Връчват награди "Благовест Сендов" на будители</h1>
      <address><time datetime="2019-11-01T07:54:27+00:00">01 Nov 2019, 07:54</time> by <a rel="author">Редактори</a></address>
      <p>В Деня на народните будители един от най-големите ни съвременни учени акад. Благовест Сендов ще получи поредно признание за своята огромна научна и обществена дейност, съобщава „Епицентър“.</p>
      <p>По инициатива на Университета по библиотекознание и информационни технологии (УниБИТ), в лицето на проф. Стоян Денчев – председател на Общото събрание и проф. Ирена Петева – ректор, и с активното съдействие на Синдиката на българските учители и Министерството на образованието и науката e учредена Награда за принос в образованието и науката на името на големия български учен, политик и общественик акад. Благовест Сендов.</p>
      <p>Идеята на двамата учени - проф. Денчев и проф. Петева за учредяването на тази наградата за принос в образованието и науката, е продиктувана от необходимостта за промяна в съществуващия модел за почитане или публично признаване на заслугите на редица университетски преподаватели, учени и общественици чак след физическата раздяла с тях, което е анахронизъм.</p>
      <p>Учредяването на тази награда цели да наложи нов модел за възприемане на достиженията на университетските преподаватели, учените и общопризнатите обществени фигури на България, а именно, приживе те да получат заслужено признание и уважение за труда и таланта си!</p>
      <p>Номинациите за това престижно отличие се правят от специално Селекционни комисии с национално представителство, включващи изтъкнати университетски преподаватели, учени, синдикални дейци, експерти в сферата на образованието и науката и видни общественици.</p>
      <p>Първите носители на Националната награда за принос в образованието и науката на името на акад. Благовест Сендов са присъдени <b>в категория „учител“</b> на д-р Ангел Ангелов - учител по информационни технологии в Средно Училище „Сава Доброплодни“, гр. Шумен и <b>в категория „университетски преподавател“</b> на известния български юрист – бивш член на Конституционния съд и Председател на Върховния касационен съд на Р България проф. д-р Лазар Груев – преподавател по право и заместник декан на правния факултет на Софийския университет „Св. Климент Охридски“.</p>
      <p>На тържествена церемония в Националната библиотека „Св. Св. Кирил и Методий“ днес от 9.30 часа на първите призьори ще бъдат връчени статуетките с наградата на името на акад. Благовест Сендов</p>
      <p>Това специално отличие се дава не само заради големите заслуги на акад. Благовест Сендов в областта на образованието и науката, но и заради неговия огромен принос в политическото, културното и общественото развитие на няколко поколения българи.</p>
      <p>Благовест Сендов е роден на 8 февруари 1932 г. в Асеновград. Завършва специалност математика във Физико-математическия факултет на Софийския университет „Св. Климент Охридски“. Специализира изчислителна математика в Московския държавен университет „Ломоносов“ и в Имперския колеж в Лондон.</p>
      <p>Проф. Сендов е бил Ректор на Софийския университет „Св. Климент Охридски“, Председател на Българската академия на науките и Председател на Народното събрание на Република България.</p>
    </article>
  </body>
</html>
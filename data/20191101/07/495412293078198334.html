<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/scenario-le-scelte-del-pd-che-aiutano-salvini-e-il-centrodestra/1944102/"/>
    <meta property="og:site_name" content="IlSussidiario"/>
    <meta property="article:published_time" content="2019-11-01T07:46:20+00:00"/>
    <meta property="og:title" content="SCENARIO/ Le scelte del Pd che aiutano Salvini e il centrodestra"/>
    <meta property="og:description" content="Nicola Zingaretti sembra presentare il Pd come il partito argine a Salvini. In realtà finisce per aiutare i suoi avversari"/>
  </head>
  <body>
    <article>
      <h1>SCENARIO/ Le scelte del Pd che aiutano Salvini e il centrodestra</h1>
      <h2>Nicola Zingaretti sembra presentare il Pd come il partito argine a Salvini. In realtà finisce per aiutare i suoi avversari</h2>
      <address><time datetime="2019-11-01T07:46:20+00:00">01 Nov 2019, 07:46</time> by <a rel="author" href="https://www.ilsussidiario.net/autori/sergio-luciano/" target="_blank">Sergio Luciano</a></address>
      <p>Nicola Zingaretti è una gran brava persona, ma ha la leadership della signora Pina di Fantozzi. La sua accorata, e per certi versi nobile, lettera di autocritica al <i>Corriere della Sera</i> di ieri svetta nella serie storica – quasi una telenovela di quelle sudamericane, pluridecennali – delle autocritiche comuniste, postcomuniste, piddine, eccetera. Sostanzialmente Zingaretti riconosce lealmente (e angosciosamente) <a href="https://www.ilsussidiario.net/news/dietro-le-quinte-i-nuovi-calcoli-di-salvini-per-sedersi-al-tavolo-ue/1943542/">a Salvini </a>una grande capacità di identificazione e proclamazione dei problemi sociali avvertiti dai cittadini, coniugata a un semplicismo (che definisce bugiardo) nell’indicare cause false (per esempio i migranti) e soluzioni mendaci (per esempio il blocco dei porti).</p>
      <p>Bravo, bene, bis, avrebbe detto Petrolini. Ma – prima di entrare in qualsiasi merito, per esempio sui migranti – scattano le deduzioni, innanzitutto politiche e poi sostanziali, del discorso di Zingaretti. Quella politica sta nel ricondurre e ridurre il ruolo del Pd a mero argine contro il pericolo-nero. Il sillogismo è perfetto: Salvini è il nuovo fascismo, noi siamo gli eredi dei partigiani, anticipiamo la Resistenza per prevenire la Marcia su Roma e passeremo alla Storia. Già: e intanto Salvini passerà per palazzo Chigi al prossimo giro… Insomma, Pd come antipulci, come vaccino antimalarica. E Zingaretti piccolo eroe di Harlem che ficca il ditino nel buco della diga per evitare che il Mare del Nord lo allarghi e inondi la città. Ma figuriamoci. Ammesso che ci sia un’inondazione killer alle porte, non saranno certo questi balbettii a scongiurarla. Il vero dramma è che il Pd in Italia – come peraltro tutta la sinistra europea – è stato ed è incapace di disegnare un progetto operativo di risposta ai nuovi problemi che il cambiamento ci sbatte in faccia.</p>
      <p>Nei fatti, l’ultimo, e paradossalmente l’unico, interprete coerente dell’evoluzione (involutiva) del Pd da partito post-comunista a partito neo-liberista è stato Renzi, che di fatto con la creazione di Italia Viva (“non farò mai un altro partito…”) è uscito dal Pd e si propone come leader centrista erede della larghissima componente moderata dell’elettorato berlusconiano in cerca di una mummia giovane che garantisca stabilità.</p>
      <p>Questo pseudo partito di sinistra ha sposato acriticamente l’austerity dell’Unione europea a trazione tedesca che ha dominato negli ultimi dieci anni. Ha sostenuto acriticamente l’egemonismo della Merkel sui mercati, delle merci e finanziari e del credito. Non ha opposto alla deriva potestativa di Berlino sui migranti un’ovvia visione collettiva europea, accettando un ignobile trattato di Dublino che solo nelle ultime settimane – e sull’abbrivio della meritoria spallata sferratagli da Salvini – è stato finalmente rimesso in flebile discussione.</p>
      <p>Quanto alla politica economica, il Pd renziano si è rivelato il migliore alleato delle caste amiche, attaccando da un lato, ad esempio, banche popolari e camere di commercio e difendendo ad esempio i “prenditori” rentier, come i Benetton e i De Benedetti. Il Pd post-renziano non lo capisce e prosegue, non si dissocia.</p>
      <p>Le sgangherate <a href="https://www.ilsussidiario.net/news/caos-m5s-tutte-le-mosse-sbagliate-che-hanno-liquidato-di-maio/1942686/">dimaiate</a> sul lavoro, dai navigator alle altre scemenze inefficienti, non hanno trovato alcuna replica nella linea del Pd, né sostanziale, né comunicativa. Al reddito di cittadinanza, innegabile flop, o all’inattuabile salario minimo, andavano e andrebbero contrapposti strumenti meno costosi e più equi: ne esistono, ma il Pd non c’arriva. A quota 100 si dovrebbe rispondere con una riscrittura della drammatica legge Fornero che lasci ai singoli il diritto di scambiare anticipi di libertà contro riduzioni di assegno pensionistico, perché questo è un equo principio, rivendendo i conti spesso disastrosi delle casse private e l’evasione contributiva. Patetica l’idea di imitare cinque anni dopo i Cinquestelle in queste consultazioni on-line che sono un vilipendio della democrazia: semmai si dovrebbe variare sul tema, inserendo quorum e obblighi di trasparenza on-line in risposta all’oratorismo della piattaforma Rousseau…</p>
      <p>In generale, se è giusto dire che Salvini sa soprattutto aizzare il suo elettorato contro nemici più o meno inventati o ingigantiti, è ancor più giusto rilevare che il Pd fa sentire alla maggior parte dei cittadini che i suoi nemici sono tutti loro. I nemici di questo Pd senza identità sono diventati i suoi vecchi protetti, i lavoratori dipendenti, le famiglie, tutti gli svantaggiati dall’esplosione delle disuguaglianze. Annegando in un’orgia di correttezza politica da salotto, in una melassa di lernerismo e boldrinismo, per il Pd non è mai colpa di qualcuno, le responsabilità individuali sono sempre smorzate, la magistratura ha sempre ragione…- anche qui Renzi, purtroppo perché è lui il campione del mondo dei bugiardi, si distingue in meglio – Hanno ragione solo gli intellettuali che vivono di rendita.</p>
      <p>Insomma, come scrisse una volta l’indimenticabile Fortebraccio: “L’auto blu si arrestò davanti al portone, lo sportello si aprì, non scese nessuno: era Cariglia”. Ecco: ricordando con simpatia l’incolore e transitorissimo segretario del Partito socialdemocratico tra l’88 e il ’92, vien da dire che oggi l’invisibile politico è il Pd. Auto blu compresa.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/scenario-formica-qualche-mese-e-poi-si-vota-lo-sa-anche-mattarella/1943432/"/>
        <a href="https://www.ilsussidiario.net/news/dietro-le-quinte-i-nuovi-calcoli-di-salvini-per-sedersi-al-tavolo-ue/1943542/"/>
        <a href="https://www.ilsussidiario.net/news/dalla-cina-lao-xi-gli-sconfitti-tra-calabria-palazzo-chigi-e-quirinale/1943064/"/>
      </related>
    </article>
  </body>
</html>
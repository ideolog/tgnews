<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/taxi-objednaji-v-aplikaci-ridice-v-ni-i-ohodnoti-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T07:43:00+00:00"/>
    <meta property="og:title" content="Taxi bez taxametru, pouze s aplikací. Řidiči bez zkoušek nemusejí znát místopis"/>
    <meta property="og:description" content="/ANKETA/ Veselou zábavu v hospodě rázem vystřídá únava. Vypitého alkoholu bylo dost a člověk se s vidinou spánku co nejrychleji snaží dostat domů. Vytočí číslo taxíku, ale z druhé strany uslyší, že na kýžený odvoz musí čekat desítky minut. Novela o taxislužbě má takovým scénářům zabránit. Jihomoravanům nabídne další možnosti dopravy, stačí kliknutí v telefonu."/>
  </head>
  <body>
    <article>
      <h1>Taxi bez taxametru, pouze s aplikací. Řidiči bez zkoušek nemusejí znát místopis</h1>
      <address><time datetime="2019-11-01T07:43:00+00:00">01 Nov 2019, 07:43</time> by <a rel="author">Klára Vašíčková</a></address>
      <p>Novelu poslanci schválili ve druhém čtení v polovině října. „Stěžejní změnou je možnost provozovat taxislužbu bez taxametru, s využitím mobilních aplikací. Dále zrušení zmocnění obcí ke stanovení povinnosti zkoušky z místopisu a znalosti právních předpisů,“ vysvětlila mluvčí ministerstva dopravy Lenka Rezková.</p>
      <p>V případě schválení tak pro Jihomoravany vznikne více možností, jak se dopravit, kam potřebují. „Řidiči nebudou skládat žádné zkoušky. Jedinými podmínkami zůstane věk jedenadvacet let a spolehlivost,“ upřesnila Rezková.</p>
      <p>Uvolnění pravidel oceňuje třeba Jakub Šuster. „Je to praktické. Nemusím nikam volat a čekat, až mě přepojí. V aplikaci si můžu vybrat řidiče, který je blízko mě, sledovat jeho cestu a poté jej i ohodnotit. Jsou to malá plus, která ve finále udělají velký rozdíl,“ míní.</p>
      <figure>
        <img src="https://g.denik.cz/1/0d/ceske-drahy-01-logo1_denik-150-3x2.jpg"/>
      </figure>
      <aside>
        <a href="https://brnensky.denik.cz/zpravy_region/drahy-zrusi-v-jihomoravskem-kraji-vic-pokladen-20191031.html">Dráhy zruší pokladnu i v městské části Chrlice Přečíst článek ›</a>
      </aside>
      <p>Souhlasí s ním i Milan Vaněk, bývalý řidič služby Uber, která v Brně jako aplikace před dvěma lety fungovala. „Lidé měli velký zájem, a to zejména kvůli nižším cenám. Společnost vidí taxikáře jako zloděje. Každý rozumný člověk si podle mě raději zvolí nějakou moderní společnost, než klasické taxi,“ hodnotil.</p>
      <p>Brňanka Sylvie Dobrá má jiný názor. „Upřednostňuji taxikáře, který mě vozí pravidelně a jsem s ním spokojená. Uber pro mě žádný přínos neznamená. Taxikáři navíc musí skládat zkoušky a znát dané město. Nemyslím si, že každý, kdo si chce přivydělat, má sednout za volant a vozit lidí,“ uvedla.</p>
      <p>Novela zákona rozdělí řidiče do několik skupin. „Někteří zůstanou jako klasické taxi, jiní budou jezdit bez majáčku na aplikaci a velmi se to znepřehlední. Nejsem proti novele a používání nových technologií, i v současnosti taxikáři v Brně mobilní aplikace využívají. Vadí mi nejednotná pravidla,“ kritizoval Jiří Kyjovský z brněnského spolku Cech Taxi Czech Republic.</p>
      <figure>
        <img src="https://g.denik.cz/50/03/brno-bvv-vystaviste-pavilon-c-zahajeni-vystava-poklad-inku-08_denik-150-3x2.jpg"/>
      </figure>
      <aside>
        <a href="https://brnensky.denik.cz/zpravy_region/zlaty-poklad-z-peru-v-brne-vystava-inku-zacne-v-patek-20191031.html">Zlatý poklad z Peru v Brně. Výstava Inků začne v pátek Přečíst článek ›</a>
      </aside>
      <p>Upozornil, že lidem se cestování neoznačeným taxíkem může i prodloužit. „Tato auta nemohou využít například taxi pruh, což bude ve špičce problém. Novela přinese zmatek a ladit se bude za pochodu. To už bude ale trochu pozdě,“ dodal.</p>
      <p>Pro všechny řidiče bude platit, že nebudou skládat žádné zkoušky ze znalosti dané lokality, které například v Brně byly nutné. „Myslím, že v dnešní době navigací jsou zkoušky z místopisu naprosto zbytečné. Podporuji moderní technologie, i taxikáři se musí přizpůsobit trendu. Využívám aplikace k cestování, protože je vnímám jako velmi pohodlné. Zavolat někam a objednat si odvoz je často nefunkční,“ poznamenal brněnský radní pro dopravu Petr Kratochvíl.</p>
      <p><b>Novela o taxislužbě</b><br/><b>kdy:</b> Nejdříve v listopadu novelu poslanci projednají ve třetím čtení. V případě schválení poputuje do Senátu.<br/><b>změny:</b> možnost provozovat taxislužbu bez taxametru s využitím mobilních aplikací, zrušení zkoušek z místopisu a znalosti právních předpisů<br/><b>důvod:</b> reakce na společenskou situaci a nové technologie<br/><b>podmínky pro výkon profese taxikáře:</b> jedenadvacet let, bez minulých závažných taxikářských a alkoholových přestupků a trestných činů<br/><b>zastánci:</b> praktičnost, více možností dopravy, využívání moderních technologií<br/><b>kritika:</b> zmatek, nejednotná pravidla</p>
    </article>
  </body>
</html>
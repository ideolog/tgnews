<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/domace/1981124_etnologicka-vysvetluje-korene-dusickovych-tradicii-z-niektorych-beha-mraz-po-chrbte"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-01T07:26:00+00:00"/>
    <meta property="og:title" content="Etnologička vysvetľuje korene dušičkových tradícií. Z niektorých behá mráz po chrbte"/>
    <meta property="og:description" content="Stromy a rastliny sa podľa Popelkovej považovali za sprostredkovateľov medzi dušami zomrelých a živými ľuďmi."/>
  </head>
  <body>
    <article>
      <h1>Etnologička vysvetľuje korene dušičkových tradícií. Z niektorých behá mráz po chrbte</h1>
      <h2>Stromy a rastliny sa podľa Popelkovej považovali za sprostredkovateľov medzi dušami zomrelých a živými ľuďmi.</h2>
      <address><time datetime="2019-11-01T07:26:00+00:00">01 Nov 2019, 07:26</time> by <a rel="author">BRATISLAVA/TASR</a></address>
      <p>Zvyky, ktoré sa v dnešnej dobe spájajú s dušičkovým obdobím, vychádzajú podľa Kataríny Popelkovej z Ústavu etnológie a sociálnej antropológie Slovenskej akadémie vied (SAV) už z predkresťanských čias. Formovala ich viera, že duše zomrelých prechádzajú v určité obdobia roka medzi záhrobím a svetom živých.</p>
      <h3>Živí očakávali pomoc zo záhrobia</h3>
      <p>Práve z týchto predstáv vychádzali aj tradičné zvyky a praktiky realizované v obdobiach jarnej a jesennej rovnodennosti. Živí mohli v tomto období očakávať pomoc zo záhrobia, napríklad pri zabezpečení úrody alebo sa snažiť napríklad maskovanými hrami či vyvolávaním hluku duše mŕtvych donútiť, aby zo sveta živých ustúpili. Stromy a rastliny sa podľa Popelkovej považovali za sprostredkovateľov medzi dušami zomrelých a živými ľuďmi. „Na hroby sa preto zapichovali prúty a kládli vetvičky, pri hroboch sa sadili stromy."</p>
      <h3>Poskytovanie pokrmu duši zomrelého</h3>
      <p>V čase rovnodennosti sa podľa Popelkovej tiež dôsledne dodržiavali zvyky spojené s konzumáciou jedál, ktorých súčasťou bolo poskytnutie pokrmu duši zomrelého predka. Išlo napríklad o usporadúvanie hostín pri hroboch, kladenie vajíčok na hroby či jedenie kašovitých jedál. „Tradícia starostlivosti o mŕtvych predkov bola nielen u slovanských, ale u všetkých indoeurópskych národov natoľko pevná, že prešla do kresťanského kalendára, a tiež do západoeurópskych kresťanských obradov. Stala sa súčasťou Veľkej noci, Turíc, Vianoc, ako aj Dušičiek a Všechsvätých," uviedla.</p>
      <h3>Vyslobodenie duší z očistca</h3>
      <p>V ľudových zvykoch spojených so Sviatkom všetkých svätých a Dušičiek, ktoré poznáme zo Slovenska, sa tak spojili viaceré tradičné prvky kresťanskej viery s predkresťanskými prvkami. „Podľa katolíckej viery prispievajú sväté omše, modlitby a dobré skutky k vyslobodeniu duší z očistca. Preto sa za účinné považovali tieto praktiky práve na Dušičky alebo v ich predvečer. V tento deň sa tiež obdarovávali žobráci a chudobní ľudia jedlom a peniazmi, aby sa modlili za pokoj mŕtvych," vysvetlila Popelková. Aby sa duša predka mohla nakŕmiť a neplakala, nechávali ľudia nápoje, časti večere alebo omrvinky v túto noc na stole. „Z predstavy o pohostení duší sa vyvinul neskôr zvyk dávať potraviny, chudobným, aby sa za duše modlili. Išlo najmä o čerstvý chlieb alebo špeciálne formované pečivo či malé bochníky nazvané duše," doplnila.</p>
      <p>Ďalšími typickými zvykmi v období Dušičiek boli podľa Popelkovej najmä zapaľovanie sviečok a výzdoba hrobov. „Pálenie sviečok ako symbolu večného svetla svietiaceho dušiam veriacich je starším zvykom. Súčasnému zdobeniu kvetinami predchádzal zvyk hroby vyčistiť, obložiť zelenými trsmi trávy, machom či čečinou. Kladenie vencov a kvetinová výzdoba sa rozšírili až v 1. polovici 20. storočia," vysvetlila Popelková.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cinska-provincie-uzavrela-vsechny-sklenene-mosty/1815845?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T07:09:00+00:00"/>
    <meta property="og:title" content="Čínská provincie uzavřela všechny skleněné mosty"/>
    <meta property="og:description" content="Peking - Čínská provincie Che-pej za posledních 18 měsíců z bezpečnostních důvodů uzavřela všech 32 skleněných turistických atrakcí zahrnujících mosty, chodníky a vyhlídkové plošiny. V současnosti procházejí kontrolami. Informovala o tom čínská státní televize CCTV."/>
  </head>
  <body>
    <article>
      <h1>Čínská provincie uzavřela všechny skleněné mosty</h1>
      <address><time datetime="2019-11-01T07:09:00+00:00">01 Nov 2019, 07:09</time> by <a rel="author" href="http://www.ctk.cz/" target="_blank">ČTK</a></address>
      <p>Peking - Čínská provincie Che-pej za posledních 18 měsíců z bezpečnostních důvodů uzavřela všech 32 skleněných turistických atrakcí zahrnujících mosty, chodníky a vyhlídkové plošiny. V současnosti procházejí kontrolami. Informovala o tom čínská státní televize CCTV.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1471687998_P201608200375301.jpg"/>
        </figure>
        <figure>
          <img src="https://i3.cn.cz/6/1471688048_P201608200375501.jpg"/>
        </figure>
        <figure>
          <img src="https://i3.cn.cz/6/1471688924_P201608200380901.jpg"/>
        </figure>
      </slideshow>
      <p>Atrakce na 24 místech provincie se začaly uzavírat od března 2018; čínská média ale tomuto opatření dosud velkou pozornost nevěnovala, napsala zpravodajská stanice BBC. Čína v posledních letech zažívá obrovský rozmach skleněných atrakcí, které už se ale staly dějištěm nehod, jež si vyžádaly nejméně dvě úmrtí.</p>
      <p>V Číně je odhadem 2300 skleněných mostů a neupřesněný počet skleněných chodníků a skluzavek. Jejich cílem je přilákat turisty toužící po dobrodružství a vydělat na rostoucí čínské domácí turistice.</p>
      <p>"Skleněné šílenství" spustil most Čang-ťia-ťie v provincii Chu-nan, který byl v době svého otevření v roce 2016 nejvyšším a nejdelším mostem se skleněným dnem.</p>
      <p>V letošním roce ale jeden turista zahynul a dalších šest se zranilo, když spadli ze skleněné skluzavky v provincii Kuang-si. Kvůli dešti začala být skluzavka příliš kluzká; oběť prorazila ochranné zábradlí a zemřela kvůli těžkému poranění hlavy. V roce 2017 zahynul jeden turista při obdobné nehodě na skleněné skluzavce v provincii Chu-pej.</p>
      <p>Čínská vláda letos vyzvala místní turistické úřady, aby provedly "důkladné bezpečností posouzení" projektů skleněných mostů. Už v roce 2015 praskl v provincii Che-nan skleněný chodník, přestože byl otevřený teprve dva týdny.</p>
    </article>
  </body>
</html>
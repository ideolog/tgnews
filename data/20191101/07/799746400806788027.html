<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/1/7102516/"/>
    <meta property="og:site_name" content="Європейська правда"/>
    <meta property="article:published_time" content="2019-11-01T07:31:03+00:00"/>
    <meta property="og:title" content="У Британії замість Brexit почалася передвиборча кампанія"/>
    <meta property="og:description" content="У день, коли Велика Британія мала залишити Європейський Союз, в країні почалася передвиборна кампанія перед достроковими парламентськими виборами 12 грудня."/>
  </head>
  <body>
    <article>
      <h1>У Британії замість Brexit почалася передвиборча кампанія</h1>
      <address>
        <time datetime="2019-11-01T07:31:03+00:00">01 Nov 2019, 07:31</time>
      </address>
      <p>У день, коли Велика Британія <b><a href="https://www.eurointegration.com.ua/news/2019/11/1/7102512/">мала залишити Європейський Союз</a></b>, в країні почалася передвиборна кампанія перед достроковими парламентськими виборами 12 грудня.</p>
      <p>Про це повідомляє "Європейська правда" з посиланням на <a href="https://news.sky.com/story/labour-activists-adore-jeremy-corbyn-but-that-doesnt-mean-voters-will-11850722">Sky News</a>.</p>
      <p>Лідер опозиційної Лейбористської партії Джеремі Корбін в четвер зустрівся з активістами і офіційно оголосив про початок кампанії. Він пообіцяв скинути "фальсифіковану систему", якою, за його словами, управляли мільярдери, що ухиляються від податків.</p>
      <p>Він запропонував націоналізувати залізничні, поштові та водні послуги і підвищити податки на банкірів, які зробили Лондон провідним міжнародним фінансовим центром.</p>
      <p>Однак, лідер лейбористів має найнижчий особистий рейтинг серед лідерів опозиції з тих пір, як такі рейтинги почали рахувати в 1977 році. Нове опитування в четвер показало, що тільки 16% респондентів задоволені ним, в порівнянні з 76%, які незадоволені.</p>
      <p>Правляча Консервативна партія Бориса Джонсона, за прогнозами, <b><a href="https://www.eurointegration.com.ua/news/2019/10/31/7102488/">випереджає лейбористів на 15-17%</a></b>. Однак слід пам'ятати, що на останніх виборах у 2017 році консерватори перемогли з перевагою всього у 2% і потім втратили більшість у парламенті.</p>
      <p>За третє місце на виборах змагатимуться Ліберальні демократи і партія "Brexit". Очікується, що партія "Brexit" представить свою стратегію в п'ятницю.</p>
    </article>
  </body>
</html>
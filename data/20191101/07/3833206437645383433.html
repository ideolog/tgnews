<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/V-OU-Stoyan-Mihailovski-posreshtat-Denya-na-narodnite-buditeli-s-prestizhni-literaturni-nagradi-910234"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T07:12:00+00:00"/>
    <meta property="og:title" content="В ОУ &quot;Стоян Михайловски&quot; посрещат Деня на народните будители с престижни литературни награди"/>
    <meta property="og:description" content="Възпитаниците на Горица Петрова, старши учител по български език и литература в ОУ &quot;Стоян Михайловск..."/>
  </head>
  <body>
    <article>
      <h1>В ОУ "Стоян Михайловски" посрещат Деня на народните будители с престижни литературни награди</h1>
      <address>
        <time datetime="2019-11-01T07:12:00+00:00">01 Nov 2019, 07:12</time>
      </address>
      <p>Възпитаниците на Горица Петрова, старши учител по български език и литература в ОУ "Стоян Михайловски“, посрещат Деня на народните будители с престижни литературни отличия.</p>
      <p>Петокласничката Деница Малчева е удостоена с първа награда от Дванадесетия национален ученически конкурс за литературно творчество и журналистика "Стоян Михайловски“ – Русе, 2019 г.</p>
      <p>В литературната надпревара участваха десетки ученици от цялата страна. Те представиха 204 творби на тема "Разбираш цялата нелепост на този див, объркан свят“, посветена на 110-годишнината от рождението на Никола Вапцаров.</p>
      <p>Журналистическите материали на тема "Който малко мисли, много греши“ бяха посветени на 500-годишнината от смъртта на Леонардо да Винчи. Сред участниците от Пловдив и областта единствено на Деница е присъдена награда в раздел "Литературно творчество“.</p>
      <p>Конкурсът е включен в Националния календар на Министерството на културата и цели развиване на творческото въображение и укрепване на човешките ценности – родолюбие, човечност, доброта, етническа толерантност, отговорност.</p>
      <p>Две са отличията на петокласниците от Международния конкурс "Аз обичам Черно море“ – Несебър, 2019 г. Велина Денева е първа в класацията за поетично творчество, втора възрастова груба. На Антония Чалъкова е присъдена трета награда за проза.</p>
      <p>В трите раздела – литературно творчество, изобразително изкуство и фотография - участваха стотици ученици от България и чужбина. Целта на конкурса е да привлече вниманието на младите хора към красотата на Черно море и неговото крайбрежие и да провокира активно екологично поведение.</p>
      <p>Международният конкурс е с утвърдени традиции и е включен в Националния календар на МОН за изяви по интереси на учениците през учебната 2019/2020 година.</p>
      <p>С диплом за постигнатите успехи е отличена и учителката на наградените ученици – Горица Петрова.</p>
    </article>
  </body>
</html>
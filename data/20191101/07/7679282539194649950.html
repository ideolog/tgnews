<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-illegal-bus-depot-caught-in-noida-66-buses-seized-2826603.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T07:52:49+00:00"/>
    <meta property="og:title" content="शिकंजा : नोएडा में अवैध बस अड्डे का पर्दाफाश, 66 अवैध बसें जब्त"/>
    <meta property="og:description" content="नोएडा के सेक्टर-37 में गुरुवार को पुलिस ने छापा मारकर अवैध बस अड्डे का पर्दाफाश किया। यहां से 66 अवैध बसों को पकड़कर एआरटीओ को जांच का जिम्मा सौंप दिया गया। इसके साथ ही परी चौक से भी 14 डग्गामार..."/>
  </head>
  <body>
    <article>
      <h1>शिकंजा : नोएडा में अवैध बस अड्डे का पर्दाफाश, 66 अवैध बसें जब्त</h1>
      <address><time datetime="2019-11-01T07:52:49+00:00">01 Nov 2019, 07:52</time> by <a rel="author">नोएडा | मुख्य संवाददाता</a></address>
      <p>नोएडा के सेक्टर-37 में गुरुवार को पुलिस ने छापा मारकर अवैध बस अड्डे का पर्दाफाश किया। यहां से 66 अवैध बसों को पकड़कर एआरटीओ को जांच का जिम्मा सौंप दिया गया। इसके साथ ही परी चौक से भी 14 डग्गामार बसों को पकड़ कर सीज किया गया।</p>
      <p>एसएसपी वैभव कृष्ण ने बताया कि पिछले कुछ समय से शिकायत मिल रही थी कि सेक्टर-37 में बॉटेनिकल गार्डन के पास सर्विस रोड पर प्राइवेट बसों का अवैध अड्डा बन गया है। यहां से टूरिस्ट परमिट की आड़ में या फिर बिना किसी परमिट के ही बसों का संचालन विभिन्न रूट पर किया जा रहा है। इससे सरकारी राजस्व की भी हानि हो रही है। ये बसें ट्रैफिक प्रबंधन में भी बड़ी समस्या बनी थी। इस पर पुलिस टीम ने वहां पर छापा मारकर वहां से करीब 66 बसों को पकड़ा और इनकी जांच के लिए एआरटीओ को बुलाया। एआरटीओ और उनकी टीम द्वारा सभी बसों के कागज चैक किए जा रहे हैं। इसके बाद इनके खिलाफ मुकदमा दर्ज कर कार्रवाई की जाएगी।</p>
      <p>इसके साथ ही परी चौक से भी 14 अवैध बसें पकड़ी गईं। इनके चालकों के पास किसी तरह का कोई परमिट नहीं था। इन सभी बसों को भी सीज कर दिया गया है।</p>
      <p>गुरुवार शाम को ही प्रदेश सरकार के परिवहन मंत्री अशोक कटारिया शहर में पहुंचे थे। यहां पर उनके विभिन्न कार्यक्रम आयोजित किए गये थे। मंत्री के आगमन के बाद हुई पुलिस की इस कार्रवाई को लेकर अनेक चर्चाएं हो रही हैं।</p>
      <p><b>उगाही के आरोपी को भी दबोचा : </b>एसएसपी ने बताया कि इन अवैध बसों के संचालकों से कुछ लोगों द्वारा अवैध उगाही भी की जाती थी। उगाही करने के आरोपी को भी बीटा-2 थाने में पकड़ा।</p>
      <p>
        <b>गाजियाबाद और हापुड़ के रूट पर चल रहीं बस</b>
      </p>
      <p>बस के कर्मचारियों ने बताया कि इस रूट के अलावा नोएडा से गाजियाबाद-हापुड़ रूट पर भी अवैध रूप से डग्गमार बसों का संचालन हो रहा है। ये बसों के पास जगह-जगह बस रोककर सवारी बैठाने का अधिकार नहीं है। सेक्टर 62 में तीन डग्गामार बसें जब्त सेक्टर-62 में दौड़ रही तीन डग्गामार बसें गुरुवार को परिवहन विभाग की प्रवर्तन टीम ने जब्त कर ली। बसों में सवारियां बैठी थीं, जिन्हें उतार दिया गया।</p>
    </article>
  </body>
</html>
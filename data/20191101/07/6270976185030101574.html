<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/01/derzhdep-ssha-pogodyvsya-opublikuvaty-dokumenty-yaki-pov-yazani-z-ukrayinoyu/"/>
    <meta property="og:site_name" content="Рубрика"/>
    <meta property="article:published_time" content="2019-11-01T07:54:05+00:00"/>
    <meta property="og:title" content="Держдеп США погодився опублікувати документи, які пов'язані з Україною"/>
    <meta property="og:description" content="Держдепартамент США на вимогу суду погодився опублікувати документи, пов’язані з політикою адміністрації президента щодо України і адвокатом Дональда Трампа – Руді Джуліані, повідомляє правозахисна громадська організація American Oversight у своїй заяві. Про це повідомляє Інтерфакс-Україна. Згідно з нею, Держдепартамент погодився передати кілька категорій записів, пов’язаних з Україною, з “відповідними виправленнями” для American Oversight до 22 […]"/>
  </head>
  <body>
    <article>
      <h1>Держдеп США погодився опублікувати документи, які пов'язані з Україною</h1>
      <address><time datetime="2019-11-01T07:54:05+00:00">01 Nov 2019, 07:54</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/08/5aaa12d6d414d-1517286172-amvo96caintv-526406075_1200-620x420.png"/>
      </figure>
      <p>
        <b>
          <b>Держдепартамент США на вимогу суду погодився опублікувати документи, пов’язані з політикою адміністрації президента щодо України і адвокатом Дональда Трампа – Руді Джуліані, повідомляє правозахисна громадська організація American Oversight у своїй заяві.</b>
        </b>
      </p>
      <p>Про це повідомляє <a href="https://ua.interfax.com.ua/news/general/622069.html">Інтерфакс-Україна.</a></p>
      <p>Згідно з нею, Держдепартамент погодився передати кілька категорій записів, пов’язаних з Україною, з “відповідними виправленнями” для American Oversight до 22 листопада 2019 року.</p>
      <p>Зазначається, що зовнішньополітичне відомство має надати організації листування між Джуліані і деякими радниками держсекретаря Майка Помпео, включно з радником Держдепартаменту Ульріхом Брехбулем і колишнім старшим радником держсекретаря Майкла Мак-Кінлі.</p>
      <p>Туди ж будуть включені текстові повідомлення, листування в месенджерах, електронні листи і записи в календарі.</p>
      <p>Держдепартамент також погодився підготувати документи, які відображають спілкування між деякими урядовцями і будь-якими неурядовими особами щодо колишнього посла США в Україні Мері Йованович. Зазначається, що пошук буде обмежений повідомленнями між Помпео, Брехбулем і заступником держсекретаря Джоном Салліваном.</p>
      <p>Рішення, яке зобов’язує Держдепартамент надати запитувану інформацію, було прийнято федеральним судом у відповідь на позов American Oversight більше тижня тому.</p>
      <p>Суддя постановив, що у відомства є 30 днів, щоб передати документи.</p>
      <p>Раніше повідомлялося, що <a href="https://rubryka.com/2019/10/31/u-kongresi-ssha-pryjnyaly-rezolyutsiyu-na-pidtrymku-protsedury-impichmentu-trampa/">у Конгресі США прийняли резолюцію на підтримку процедури імпічменту Трампа.</a></p>
      <p> </p>
    </article>
  </body>
</html>
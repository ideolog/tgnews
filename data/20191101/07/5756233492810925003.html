<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619163/%D9%88%D8%A7%DA%A9%D9%86%D8%B4-%DA%A9%D8%A7%D8%AE-%D8%B3%D9%81%DB%8C%D8%AF-%D8%A8%D9%87-%D8%B1%D8%B3%D9%85%DB%8C-%D8%B4%D8%AF%D9%86-%D8%AA%D8%AD%D9%82%DB%8C%D9%82%D8%A7%D8%AA-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T07:05:00+00:00"/>
    <meta property="og:title" content="واکنش کاخ سفید به رسمی شدن تحقیقات استیضاح ترامپ"/>
    <meta property="og:description" content="کاخ سفید روز پنجشنبه به تصویب قطعنامه‌ای در مجلس نمایندگان آمریکا برای رسمیت بخشیدن به تحقیقات استیضاح ترامپ واکنش نشان داد."/>
  </head>
  <body>
    <article>
      <h1>واکنش کاخ سفید به رسمی شدن تحقیقات استیضاح ترامپ</h1>
      <address>
        <time datetime="2019-11-01T07:05:00+00:00">01 Nov 2019, 07:05</time>
      </address>
      <p>
        <i>کاخ سفید روز پنجشنبه به تصویب قطعنامه‌ای در مجلس نمایندگان آمریکا برای رسمیت بخشیدن به تحقیقات استیضاح ترامپ واکنش نشان داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>کاخ سفید با صدور بیانیه‌ای به تصویب قطعنامه‌ای در مجلس نمایندگان آمریکا که تحقیقات استیضاح «دونالد ترامپ»، رئیس‌جمهور آمریکا را رسمی می‌کند واکنش نشان داد.</p>
      <p>در این بیانیه آمده است: «رئیس‌جمهور هیچ کار اشتباهی انجام نداده و دموکرات‌ها این را می‌دانند. نانسی پلوسی [رئیس مجلس نمایندگان آمریکا] و وسواس بی‌امان دموکرات‌ها برای پیشبرد این تحقیقات غیرقانونی به رئیس‌جمهور ترامپ لطمه نمی‌زند، بلکه به مردم آمریکا لطمه می‌زند.»</p>
      <figure>
        <img src="https://aftabnews.ir/files/fa/news/1398/8/10/353624_576.jpg"/>
      </figure>
      <p>مجلس نمایندگان آمریکا با تصویب قطعنامه‌ای که در آن مراحل بعدی تحقیقات استیضاح «دونالد ترامپ»، رئیس‌جمهور آمریکا مشخص شده به این تحقیقات رسمیت بخشید.</p>
      <p>رسانه‌های آمریکا گزارش داده‌اند قانونگذاران آمریکایی با ۲۳۲ رأی موافق در برابر ۱۹۶ رأی مخالف این قطعنامه را به تصویب رساندند. هیچ نماینده جمهوری‌خواه از این قطعنامه حمایت نکرده است. از میان مخالفان، ۱۹۴ نفر جمهوری‌خواه و ۲ نفر دموکرات بوده‌اند.</p>
      <p>۲۳۱ نماینده دموکرات و یک نماینده مستقل به این قطعنامه رأی موافق داده‌اند. همچنین ۱ نماینده دموکرات و ۳ نماینده جمهوری‌خواه هم رأی ممتنع داده‌اند.</p>
      <p>تصویب این قطعنامه به معنی کلید زدن استیضاح علیه ترامپ نیست، هر چند ممکن است به آن مرحله ختم شود. این قطعنامه در واقع، صرفاً به تحقیقاتی که از قبل درباره استیضاح ترامپ آغاز شده بود رسمیت می‌بخشد و مراحل بعدی پیشبرد این تحقیقات را مشخص می‌کند.</p>
      <p>طبق متن این قطعنامه، ابتدا کمیته امور اطلاعاتی مجلس نمایندگان تحقیقات خود را به پیش خواهد برد و اقدام به برگزاری جلسات استماع علنی خواهد کرد.</p>
      <p>در مرحله دوم، یک گزارشی علنی از یافته‌های این تحقیقات به کمیته امور قضایی مجلس نمایندگان آمریکا ارسال خواهد شد. این کمیته نیز بعد از انجام تحقیقات خود پیشنهادش را درباره مسائل مختلف از جمله کلید زدن یا نزدن روند استیضاح علیه ترامپ اعلام خواهد کرد.</p>
      <p>در آمریکا، رئیس‌جمهور ترامپ به تحت فشار قرار دادن رئیس‌جمهور اوکراین برای انجام تحقیقات فساد علیه «جو بایدن»، یکی از نامزدهای بالقوه حزب دموکرات در انتخابات ریاست‌جمهوری ۲۰۲۰ آمریکا متهم شده است.</p>
      <p>در صورتی که تحقیقات استیضاح، سرانجام به مرحله‌ای ختم شود که در آن مجلس نمایندگان آمریکا به استیضاح او رأی بدهد، مجلس سنا به دادگاه علیه او تبدیل خواهد شد و باید به عزل یا ماندن او در قدرت رأی بدهد.</p>
      <p>با توجه به آنکه جمهوری‌خواهان تا به حال از استیضاح ترامپ حمایت نکرده‌اند، بعید است که استیضاح، اگر کلید هم زده شود به عزل ترامپ از قدرت منجر شود، مگرآنکه او مرتکب جرمی شود که جمهوری‌خواهان را با دموکرات‌ها همراه کند.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/01/ebedszunetben-a-rendori-eroszak-ellen-tuntettek-hongkongban"/>
    <meta property="og:site_name" content="infostart"/>
    <meta property="article:published_time" content="2019-11-01T07:44:00+00:00"/>
    <meta property="og:title" content="Ebédszünetben a rendőri erőszak ellen tüntettek Hongkongban"/>
    <meta property="og:description" content="Hongkongban több helyen tüntetéseket tartottak a pénteki ebédszünet óráiban a rendőri erőszak miatti tiltakozásul - jelentette honlapján a South China Morning Post (SCMP) című hongkongi lap."/>
  </head>
  <body>
    <article>
      <h1>Ebédszünetben a rendőri erőszak ellen tüntettek Hongkongban</h1>
      <address><time datetime="2019-11-01T07:44:00+00:00">01 Nov 2019, 07:44</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/10/27/a-rendorseg-konnygazt-es-paprikasprayt-vetett-be-az-engedely-nelkul-demonstralok-ellen-hongkongban"/>
        <a href="https://infostart.hu/kulfold/2019/10/23/lecserelhetik-a-hongkongi-kormanyzot"/>
      </related>
      <h3>Hongkongban több helyen tüntetéseket tartottak a pénteki ebédszünet óráiban a rendőri erőszak miatti tiltakozásul - jelentette honlapján a South China Morning Post (SCMP) című hongkongi lap.</h3>
      <p>A város különböző részein felvonuló tömeg egyes utcákon megbénította a közlekedést. A rendőrség figyelmeztette a demonstrálókat, hogy engedély nélküli akcióban való részvétellel törvénysértést követnek el, és felszólították őket, hogy vegyék le a maszkjukat. Hongkongban ugyanis október 5-én életbe lépett a demonstráción maszkviselést tiltó törvény.</p>
      <p>A pénteki megmozdulás előestéjén a városban erőszakos összecsapásokba torkollott az a demonstráció, amelyet a Halloween ünnep idejére időzítettek, a rendőrség pedig könnygázt vetett be a tömeg szétoszlatására.</p>
      <figure>
        <iframe data-src="https://twitter.com/Reuters/status/1190069694344114176?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h4>"Megfelelő mechanizmus"</h4>
      <p>Pekingben eközben véget ért a kínai kormányzat döntéshozó testületének négynapos plenáris ülése, amelyen az arról kiadott közlemény szerint Hongkong kérdését is megvitatták. A pekingi vezetés megerősítette elkötelezettségét az "egy ország, két rendszer" elve, valamint Hongkong hosszú távú fejlődésének és stabilitásának megőrzése mellett. A különleges közigazgatású státusszal bíró területek</p>
      <blockquote>"biztonságának védelmére stabil alapokon álló törvényi kereteket és megfelelő betartási mechanizmust kell létrehozni"</blockquote>
      <p>- olvasható a dokumentumban.</p>
      <p>Hongkongban már öt hónapja tart az a tüntetéshullám, melyet eredetileg egy azóta visszavont, a kiadatási törvény módosítását célzó tervezet váltott ki, mára azonban a várost irányító Peking-párti kormányzattal szembeni általános tiltakozássá alakult. A demonstrációkon a rendőrség rendszeresen összecsap a gyakran fémrudakkal, Molotov-koktélokkal és téglákkal felfegyverzett tüntetőkkel, akiknek megfékezésére könnygázt, gumilövedékeket és vízágyúkat vet be.</p>
      <p>Hongkong 1997-ben tért vissza Kínához a brit gyarmati uralom alól, és az "egy ország, két rendszer" elve alatt különleges jogokkal bír. A Nagy-Britanniával 1997-ben kötött megállapodás szerint Kína a dátumot követő 50 évre magas szintű autonómiát garantált Hongkongnak, ám az ott lakók közül sokan úgy érzik, Peking egyre növeli befolyását a városban.</p>
      <p>.</p>
      <p>
        <i>Nyitókép: Mark Schiefelbein</i>
      </p>
    </article>
  </body>
</html>
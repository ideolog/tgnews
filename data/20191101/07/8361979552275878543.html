<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/meshkanci-kataloniji-masovo-zdayutsya-sudam-shcho-vidbuvayetsya-50051015.html"/>
    <meta property="og:site_name" content="НВ"/>
    <meta property="article:published_time" content="2019-11-01T07:31:00+00:00"/>
    <meta property="og:title" content="Мешканці Каталонії масово здаються судам. Що відбувається?"/>
    <meta property="og:description" content="Сотні жителів Каталонії вирушили до судів різних міст країни, аби оформити «явку з повинною» на знак солідарності з лідерами руху за незалежність регіону від Іспанії, яких засудили до ув’язнення."/>
  </head>
  <body>
    <article>
      <h1>Мешканці Каталонії масово здаються судам. Що відбувається?</h1>
      <h2>Сотні жителів Каталонії вирушили до судів різних міст країни, аби оформити «явку з повинною» на знак солідарності з лідерами руху за незалежність регіону від Іспанії, яких засудили до ув’язнення.</h2>
      <address>
        <time datetime="2019-11-01T07:31:00+00:00">01 Nov 2019, 07:31</time>
      </address>
      <p>Сотні мешканців Каталонії вирушили до судів різних міст країни, аби оформити «явку з повинною» на знак солідарності з лідерами руху за незалежність регіону від Іспанії, яких засудили до кількох років в’язниці.</p>
      <p>Як повідомляє місцеве видання La Vanguardia, черги перед судами утворилися в найбільших містах країни — Жироні, Таррагоні, Льє́йді та в Барселоні. Активісти хочуть заявити про свою провину за тими ж статтями, за якими засудили лідерів руху.</p>
      <p>Акцію підтримав і президент Женералітету Каталонії - каталонського уряду — Кім Торра. Як пише El Pais, у четвер Торра в супроводі низки каталонських чиновників прийшов до Палацу правосуддя Барселони і теж оформив «явки з повинною».</p>
      <p>«Нас не може лякати реалізація наших прав, навіть попри постійні погрози, навіть попри зневагу, з якою до нас ставляться», — заявив Торра.</p>
      <ul>
        <li>
          <a href="https://www.bbc.com/ukrainian/news-50178846?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Світ охопили масові протести: де і що відбувається</a>
        </li>
        <li>
          <a href="https://www.bbc.com/ukrainian/news-50049490?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">У Барселоні відбулися масові зіткнення після вироку лідерам Каталонії</a>
        </li>
        <li>
          <a href="https://www.bbc.com/ukrainian/news-48596208?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Криза в Каталонії у 300 словах</a>
        </li>
      </ul>
      <p>Очільник Каталонії та інші активісти вимагають, аби щодо них відкрили справи про участь в демонстраціях за незалежність Каталонії у 2017 році і щодо участі в референдумі про незалежність регіону 1 жовтня 2017 року, який влада Іспанії визнала незаконним.</p>
      <figure>
        <img src="https://c.files.bbci.co.uk/A396/production/_109487814_gettyimages-1178416223.jpg"/>
        <figcaption>Масові протести прихильників незалежності Каталонії тривають вже кілька тижнів</figcaption>
      </figure>
      <figure>
        <img src="https://c.files.bbci.co.uk/3F3C/production/_109488161_gettyimages-1178398777-1.jpg"/>
      </figure>
      <p>«Судову» акцію підтримала організація Òmnium Cultural, яка в своєму Twitter опублікувала фотографії довгих черг перед судами в різних містах Каталонії.</p>
      <p>
        <a href="https://twitter.com/omnium/status/1189820989489631232">https://twitter.com/omnium/status/1 189 820 989 489 631 232</a>
      </p>
      <p>Організація також публікує відеозапис, на якому видно, як десятки активістів пікетують одну з установ, тримаючи в руках папери.</p>
      <p>
        <a href="https://twitter.com/omnium/status/1188737557745602560">https://twitter.com/omnium/status/1 188 737 557 745 602 560</a>
      </p>
      <p>Судова влада Жирони, Льєйди і Таррагони оголосила присутнім, що може реєструвати не більш як 25 заяв на явку з повинною протягом доби. Таке рішення ухвалив Верховний суд Каталонії, щоб кампанія не паралізувала щоденну роботу судів.</p>
      <h3>«Проблеми співіснування»</h3>
      <p>У четвер стало відомо, що прокуратура Іспанії має намір попросити суд видати європейські ордери на арешт двох колишніх членів каталонського уряду Антоні Коміна і Клари Понсаті, які втекли з країни в 2017 році.</p>
      <p>14 жовтня Верховний суд Іспанії видав новий європейський і міжнародний ордер на арешт колишнього очільника каталонського уряду Карлеса Пучдемона, якого звинувачують у підбурюванні до заколоту і розтраті бюджетних коштів.</p>
      <figure>
        <img src="https://c.files.bbci.co.uk/5576/production/_109487812_gettyimages-1184707073.jpg"/>
        <figcaption>Очільник іспанського уряду соціаліст Педро Санчес обіцяє не допустити незалежності Каталонії</figcaption>
      </figure>
      <p>Напередодні виконувач обов’язків голови уряду Іспанії Педро Санчес заявив, що Каталонія ніколи не вийде зі складу Іспанії.</p>
      <p>«Проблема в Каталонії полягає не в незалежності, якої ніколи не станеться. В Каталонії є проблема співіснування. Ми є свідками провалу руху за незалежність з політичної точки зору», — сказав Санчес в інтерв'ю телеканалу Antena 3.</p>
      <ul>
        <li>
          <a href="https://www.bbc.com/ukrainian/features-41482188?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Історія сепаратизму: чому Каталонія відокремлює себе від Іспанії</a>
        </li>
        <li>
          <a href="https://www.bbc.com/ukrainian/features-41473433?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Каталонія, Крим, Донбас: чи схожі «референдуми»?</a>
        </li>
      </ul>
      <p>У жовтні 2017 року за підсумками референдуму за незалежність Каталонії 90,18% учасників голосування підтримали незалежність регіону, проти незалежності виступили 7,83%. Явка на референдумі щоправда склала лише 43%. Конституційний суд Іспанії тоді тимчасово зупинив дію всіх документів з приводу голосування і визнав плебісцит незаконним.</p>
      <figure>
        <img src="https://c.files.bbci.co.uk/8D5C/production/_109488163_gettyimages-1175411245-2.jpg"/>
        <figcaption>Попри сильний рух за незалежність в Каталонії є й чимало прихильників єдності Іспанії</figcaption>
      </figure>
      <p>У жовтні 2019 року кілька каталонських політиків, причетних до організації референдуму про незалежність, були засуджені до тюремного ув’язнення на строки до 13 років.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/01/world/metakomizei-sti-florinta-o-tramp-i-kontra-kai-to-parapono-tou-gia-ti-nea-yorki/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-01T07:34:35+00:00"/>
    <meta property="og:title" content="Μετακομίζει στη Φλόριντα ο Τραμπ – Η κόντρα και το… παράπονό του για τη Νέα Υόρκη"/>
    <meta property="og:description" content="Ο αμερικανός πρόεδρος Ντόναλντ Τραμπ ανακοίνωσε χθες Πέμπτη ότι αλλάζει τόπο μόνιμης διαμονής: από το κέντρο της Νέας Υόρκης μετεγκαθίσταται στο Παλμ Μπιτς της Φλόριντας."/>
  </head>
  <body>
    <article>
      <h1>Μετακομίζει στη Φλόριντα ο Τραμπ – Η κόντρα και το… παράπονό του για τη Νέα Υόρκη</h1>
      <h2>Ο αμερικανός πρόεδρος Ντόναλντ Τραμπ ανακοίνωσε χθες Πέμπτη ότι αλλάζει τόπο μόνιμης διαμονής: από το κέντρο της Νέας Υόρκης μετεγκαθίσταται στο Παλμ Μπιτς της Φλόριντας.</h2>
      <address><time datetime="2019-11-01T07:34:35+00:00">01 Nov 2019, 07:34</time> by <a rel="author">ΤοΒΗΜΑ Team</a></address>
      <p>Ο αμερικανός πρόεδρος <a href="https://www.tovima.gr/tag/%CE%BD%CF%84%CF%8C%CE%BD%CE%B1%CE%BB%CE%BD%CF%84-%CF%84%CF%81%CE%B1%CE%BC%CF%80/">Ντόναλντ Τραμπ</a> ανακοίνωσε χθες Πέμπτη ότι αλλάζει τόπο μόνιμης διαμονής: από το κέντρο της Νέας Υόρκης μετεγκαθίσταται στο Παλμ Μπιτς της Φλόριντας.</p>
      <p>Μέχρι σήμερα ο Τραμπ, μεγιστάνας των ακινήτων που δραστηριοποιείται πολύ ενεργά στην αγορά της Νέας Υόρκης, δήλωνε τόπο μόνιμης κατοικίας του το διαμέρισμά του στον Trump Tower, στην Πέμπτη Λεωφόρο.</p>
      <p>
        <a href="https://www.in.gr/2019/11/01/greece/sokaroun-oi-martyries-gia-foniko-sto-megara-ourliazan-ta-paidia-apo-tous-pyrovolismous/">Διαβάστε ακόμη : Σοκάρουν οι μαρτυρίες για το φονικό στο Μέγαρα – Ούρλιαζαν τα παιδιά από τους πυροβολισμούς</a>
      </p>
      <h3>Γιατί ο Τραμπ μετακομίζει στην Φλόριντα;</h3>
      <p>Στον Τραμπ ανήκει πάντως επίσης το συγκρότημα Μαρ-α-Λάγκο στο Παλμ Μπιτς (από το 1985) και εκεί περνά πολύ περισσότερο χρόνο απ’ ό,τι στη Νέα Υόρκη αφότου έγινε ένοικος του Λευκού Οίκου.</p>
      <p>«Η οικογένειά μου και εγώ θα κάνουμε το Παλμ Μπιτς στη Φλόριντα μόνιμη κατοικία μας», ανήγγειλε ο Τραμπ μέσω Twitter.</p>
      <p>«Παρά το γεγονός ότι πληρώνω εκατομμύρια δολάρια σε τέλη και φόρους σε τοπικό, δημοτικό και πολιτειακό επίπεδο, μου έχουν φερθεί πολύ άσχημα οι πολιτικοί ηγέτες της πόλης και της Πολιτείας», πρόσθεσε, αναφερόμενος στη Νέα Υόρκη.</p>
      <p>Ο Τραμπ έχει γεννηθεί και μεγαλώσει στη Νέα Υόρκη, αρχικά στη συνοικία Κουίνς και κατόπιν στο Μανχάταν. Ο ουρανοξύστης στην Πέμπτη Λεωφόρο στεγάζει, εκτός από το διαμέρισμά του, την έδρα του Trump Organization, της εταιρείας ακινήτων του.</p>
      <p>«Ως πρόεδρος, θα είμαι πάντα εκεί για να βοηθάω τη Νέα Υόρκη και τους σπουδαίους ανθρώπους της Νέας Υόρκης. Θα έχει πάντα ιδιαίτερη θέση στην καρδιά μου», συμπλήρωσε ο Ρεπουμπλικάνος.</p>
      <h3>H κόντρα Τραμπ με τον δήμαρχο της Νέας Υόρκης</h3>
      <p>Ο Τραμπ έχει εμπλακεί επανειλημμένα σε σφοδρές συγκρούσεις με τον δήμαρχο της πόλης της Νέας Υόρκης Μπιλ ντε Μπλέιζιο αλλά και με τον κυβερνήτη της Πολιτείας της Νέας Υόρκης Άντριου Κουόμο — και οι δύο είναι Δημοκρατικοί.</p>
      <p>«Καλά ξεκουμπίδια. Δεν είναι πως ο Ντόναλντ Τραμπ πλήρωνε ποτέ φόρους εδώ, ούτως ή άλλως. Όλος δικός σου, Φλόριντα», σάρκασε ο κυβερνήτης Κουόμο μέσω Twitter, ενώ ο δήμαρχος Ντε Μπλέιζιο, εξίσου δηκτικός, σε ανάρτησή του στον ίδιο ιστότοπο παραίνεσε «μη χτυπήσεις πέφτοντας πάνω στην πόρτα καθώς θα φεύγεις ή τίποτα τέτοιο».</p>
      <p>Κατά την εφημερίδα The New York Times ο Τραμπ υπέβαλε αίτηση για τη μεταφορά του τόπου κατοικίας του στην Κομητεία Παλμ Μπιτς τον Σεπτέμβριο.</p>
      <p>Ο Τραμπ διεκδικεί την επανεκλογή του τον Νοέμβριο του 2020. Εάν κερδίσει, ο Λευκός Οίκος θα συνεχίσει να είναι το σπίτι του ως τον Ιανουάριο του 2025.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/01/izrayilski-dyplomatychni-misiyi-vidnovyly-robotu-v-usomu-sviti/"/>
    <meta property="og:site_name" content="Рубрика"/>
    <meta property="article:published_time" content="2019-11-01T07:02:07+00:00"/>
    <meta property="og:title" content="Ізраїльські дипломатичні місії відновили роботу в усьому світі"/>
    <meta property="og:description" content="Співробітники ізраїльських дипломатичних установ відновили роботу в усьому світі після страйку, повідомило, зокрема, консульство Ізраїлю в Х’юстоні. Про це пише Інтерфакс-Україна. “Консульство, як і інші ізраїльські місії в усьому світі, відновило (роботу) сьогодні 31 жовтня 2019 року”, – повідомляється в четвер у Твіттері дипустанови. Зазначається, що “переговори між співробітниками МЗС і міністерством фінансів Ізраїлю продовжаться”. Напередодні […]"/>
  </head>
  <body>
    <article>
      <h1>Ізраїльські дипломатичні місії відновили роботу в усьому світі</h1>
      <address><time datetime="2019-11-01T07:02:07+00:00">01 Nov 2019, 07:02</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/06/12-73-587x420.jpg"/>
      </figure>
      <p>
        <b>
          <b>Співробітники ізраїльських дипломатичних установ відновили роботу в усьому світі після страйку, повідомило, зокрема, консульство Ізраїлю в Х’юстоні.</b>
        </b>
      </p>
      <p>Про це пише <a href="https://ua.interfax.com.ua/news/general/622067.html">Інтерфакс-Україна.</a></p>
      <p>“Консульство, як і інші ізраїльські місії в усьому світі, відновило (роботу) сьогодні 31 жовтня 2019 року”, – повідомляється в четвер у Твіттері дипустанови.</p>
      <p>Зазначається, що “переговори між співробітниками МЗС і міністерством фінансів Ізраїлю продовжаться”.</p>
      <p>Напередодні повідомлялося, що <a href="https://rubryka.com/2019/10/30/izrayil-prypynyaye-robotu-dypmisiyi-v-ukrayini-ta-v-usomu-sviti-cherez-diyi-svogo-minfinu/">ізраїльські посольства і консульства в усьому світі призупинили роботу в середу через страйк дипломатів щодо дій Мінфіну.</a></p>
      <p>Страйк почався о 1:00 за місцевим часом середи. Таким чином, жоден громадянин Ізраїлю, який перебуває за кордоном і потрапив у скрутне становище, не міг отримати консульської допомоги.</p>
      <p>За даними газети The Times of Israel, дипломати і військові аташе таким чином висловлювали незгоду з рішенням міністерства фінансів Ізраїлю, яке переглядає порядок грошових виплат для покриття витрат на роботу дипмісій за кордоном, що існував раніше. Передбачається, що нова система, запропонована Мінфіном Ізраїлю, почне функціонувати заднім числом, тим самим, співробітники дипмісій повинні будуть самостійно погасити тисячі доларів заборгованостей.</p>
      <p>Йдеться про широкий спектр витрат – від витрат на проведення заходів у посольствах до коштів на пересування в транспорті. При цьому, зазначають ізраїльські ЗМІ, дипломати вже кілька років скаржаться на низькі зарплати. Також вони висловлювали невдоволення скороченням витрат на роботу дипмісій.</p>
      <p>В 2014 році ізраїльській профспілці Гистадрут вдалося домовитися з представниками Мінфіну Ізраїлю про підвищення зарплат дипломатам. Однак, за словами дипломатів, ця домовленість досі не була повністю виконана.</p>
    </article>
  </body>
</html>
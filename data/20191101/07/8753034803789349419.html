<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/aenergi/i/g7xLza/77-millioner-i-minus-for-okea-etter-kronesmell"/>
    <meta property="og:site_name" content="Aftenbladet"/>
    <meta property="article:published_time" content="2019-11-01T07:54:46+00:00"/>
    <meta property="og:title" content="77 millioner i minus for Okea etter kronesmell"/>
    <meta property="og:description" content="Selv om plattformen Draugen går så det griner, får oljeselskapet Okea et underskudd i tredje kvartal. Svak kronekurs rammer hardt."/>
  </head>
  <body>
    <article>
      <h1>77 millioner i minus for Okea etter kronesmell</h1>
      <h2>Selv om plattformen Draugen går så det griner, får oljeselskapet Okea et underskudd i tredje kvartal. Svak kronekurs rammer hardt.</h2>
      <address><time datetime="2019-11-01T07:54:46+00:00">01 Nov 2019, 07:54</time> by <a rel="author">Erlend Skarsaune</a></address>
      <p>For snart ett år siden var oljenykommeren Okea på handletur hos Shell. For 4,5 milliarder kroner sikret selskapet seg driftsansvaret for oljefeltet Draugen i Norskehavet og en andel i Gjøa nord i Nordsjøen.</p>
      <p>Oppkjøpet viser seg også i regnskapene. Mens inntektene i tredje kvartal i fjor var på 22 millioner kroner, var de i samme periode i år på 612 millioner kroner.</p>
      <p>Dette ga et driftsresultat på 404 millioner kroner, men leteutgifter, avskrivninger og finansielle utgifter gjør at overskuddet før skatt ender på 1,5 millioner kroner.</p>
      <p>Dermed ender resultatet etter at skatt er betalt på 77 millioner kroner.</p>
      <p>
        <b>LES MER OM OLA BORTEN MOE, KORNHØSTEN OG OLJESATSINGEN:</b>
      </p>
      <aside>
        <a href="https://www.aftenbladet.no/article/sa-1n85VJ.html">Når regnet kommer, vet Ola Borten Moe at han må være ferdig</a>
      </aside>
      <hr/>
      <h3>Fakta: OKEA</h3>
      <p>Etablert i juni 2015 av blant annet Erik Haugane og Ola Borten Moe.</p>
      <p>Hovedkontor i Trondheim.</p>
      <p>Kjøpte feltene Draugen og Gjøa for 4,5 milliarder kroner i november 2018 – og ble dermed også rundt 200 ansatte.</p>
      <p>Gikk på børs i juni, har thailandske, statseide BCP som hovedeier med 47,5 prosent av aksjene.</p>
      <hr/>
      <p>Særlig rammes Okea finansielt av at den norske kronen har svekket seg mot dollar siden juni. Mens tapet her var på 9,8 millioner i andre kvartal i år, var det på 154 millioner kroner i tredje kvartal.</p>
      <p>Driftsmessig går ting mer på skinner. Mens Draugen-plattformen produserte 86 prosent av tiden i andre kvartal i år – såkalt regularitet – har den produsert 97 prosent av tiden fra juli til og med september.</p>
      <p>Likevel går Okeas totale produksjon ned fra 20.045 fat per dag i andre kvartal til 18.125 fat i tredje kvartal. Forklaringen er modifikasjoner og eksportbegrensninger på Gjøa, hvor Neptune er operatør.</p>
      <p>Selv karakteriserer Okea tredje kvartal med solid operasjonelle resultat på Draugen, sterk kontantstrøm, lavere volum solgt, utgifter til leteaktiviteter og tap på valutaveksling.</p>
      <aside>
        <a href="https://www.aftenbladet.no/article/sa-8a2k1.html">– Andre oljeselskap har gyngestolstrategier. Mye bevegelse og liten framdrift</a>
      </aside>
      <aside>
        <a href="https://www.aftenbladet.no/article/sa-oRGkKj.html">Borten Moe-selskap kjøper Norske Shells virksomhet på Draugen og Gjøa</a>
      </aside>
      <aside>
        <a href="https://www.aftenbladet.no/article/sa-K33Rk5.html">Ola Borten Moe kjøpte plattform usett. Han rykker inn i oljebransjen når de store, internasjonale selskapene drar.</a>
      </aside>
    </article>
  </body>
</html>
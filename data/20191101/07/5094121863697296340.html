<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/horel-bytovy-dum-skoda-se-vysplhala-na-3-5-milionu-korun-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T07:34:00+00:00"/>
    <meta property="og:title" content="Hořel bytový dům. Škoda se vyšplhala na 3,5 milionu korun"/>
    <meta property="og:description" content="/FOTOGALERIE/ U rozsáhlého požáru zasahovali kolínští hasiči. Plameny zachvátily půdní prostor o rozloze asi 250 metrů čtverečních bytového domu na Podskalském nábřeží v Kolíně."/>
  </head>
  <body>
    <article>
      <h1>Hořel bytový dům. Škoda se vyšplhala na 3,5 milionu korun</h1>
      <address><time datetime="2019-11-01T07:34:00+00:00">01 Nov 2019, 07:34</time> by <a rel="author">Jakub Šťástka</a></address>
      <p>„Aby se podařilo rychle dostat oheň pod kontrolu, rozhodl velitel zásahu o rozdělení místa zásahu na dva úseky. Dohromady na nich byly použity čtyři vysokotlaké vodní proudy, zásah probíhal v dýchací technice. Těsně před půl šestou byla nahlášena lokalizace,“ uvedla Tereza Fliegerová, tisková mluvčí středočeských hasičů.</p>
      <p>Operační důstojník na místo vyslal profesionální jednotky hasičů ze stanic Kolín a Kutná Hora. Ty byly vybaveny výškovou technikou, jelikož šlo o budovu vysokou asi deset metrů. U požáru byly navíc dobrovolné jednotky z obcí Velký Osek a Starý Kolín.</p>
      <p>Hasiči informovali o požáru také starostu Kolína Michaela Kašpara. „Spolu s jednatelkou firmy, v jejímž vlastnictví je bytový dům, zajišťoval pro obyvatele náhradní ubytování,“ uvedla Tereza Fliegerová. Hasiči po uhašení požáru důkladně prozkoumávali prostor uvnitř i vně objektu. To aby se ujistili, že nikde nedochází k dalšímu hoření. „Ve čtvrt na sedm byl požár zcela zlikvidován a všechny jednotky se tak mohly vrátit na své základny,“ řekla mluvčí středočeských hasičů.</p>
      <p>Na budovu do rána mají dohlížet policisté, dopoledne se odehraje došetření celého požáru. „Přímé škody byly předběžně vyčísleny na 3,5 milionu korun, včasným zásahem se hasičům podařilo uchránit hodnoty v trojnásobné výši. Celá událost se obešla bez zranění,“ dodala Tereza Fliegerová.</p>
      <figure>
        <img src="https://g.denik.cz/22/7c/pecky1_denik-150-3x2.jpg"/>
      </figure>
      <aside>
        <a href="https://kolinsky.denik.cz/pozary/hasice-zamestnal-umyslne-zapaleny-automobil-20191027.html">Hasiče zaměstnal úmyslně zapálený automobil Přečíst článek ›</a>
      </aside>
      <figure>
        <img src="https://g.denik.cz/22/2e/d11-pozar-kamion-20191010-03_denik-150-3x2.jpg"/>
      </figure>
      <aside>
        <a href="https://kolinsky.denik.cz/pozary/dalnici-d11-na-kolinsku-uzavrel-pozar-kamionu-20191010.html">Dálnici D11 na Kolínsku uzavřel požár kamionu Přečíst článek ›</a>
      </aside>
    </article>
  </body>
</html>
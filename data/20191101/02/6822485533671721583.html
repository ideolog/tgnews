<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980810006.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-01T02:30:00+00:00"/>
    <meta property="og:title" content="بایدها و نبایدهای استفاده از وسایل گرمایشی گازسوز"/>
    <meta property="og:description" content="به گزارش فارس، طی هفته جاری چهار تن در استان مازندران به دلیل خفگی ناشی از گاز منواکسید کربن جان خود را از دست دادند که دو نفر در شهرستان ساری ساری بود که بنا به گفته مدیرکل پزشکی قانونی مازندران قاتل خاموش جان یک زوج ساروی را گرفت."/>
  </head>
  <body>
    <article>
      <h1>بایدها و نبایدهای استفاده از وسایل گرمایشی گازسوز</h1>
      <address>
        <time datetime="2019-11-01T02:30:00+00:00">01 Nov 2019, 02:30</time>
      </address>
      <p>مدیرعامل شرکت گاز استان مازندران همزمان با شروع فصل سرما به مردم در خصوص رعایت نکات ایمنی و مصرف بهینه گاز طبیعی هشدار داد و بر لزوم رعایت نکات ایمنی مصرف گاز توسط شهروندان تاکید کرد.</p>
      <p>به گزارش فارس، طی هفته جاری چهار تن در استان مازندران به دلیل خفگی ناشی از گاز منواکسید کربن جان خود را از دست دادند که دو نفر در شهرستان ساری ساری بود که بنا به گفته مدیرکل پزشکی قانونی مازندران قاتل خاموش جان یک زوج ساروی را گرفت.</p>
      <p>همچنین در شهرستا تنکابن نیز بنا به اظهارات فرمانده انتظامی تنکابن دو مرد میانسال اهل اصفهان بر اثر گازگرفتگی در یکی از روستاهای این شهرستان جان باختند.</p>
      <p>مازندران طی روزهای اخیر هوای سردی را پشت سر گذاشت اما با توجه به اینکه  در ابتدای فصل سرما قرار داریم و جان‌باختن چهار تن براثر گازگرفتگی نیازمند توجه به هشدارهای رعایت نکات ایمنی است در این زمینه جعفر احمدپور مدیرعامل شرکت گاز مازندران  اظهار کرد: هر سال با شروع فصل سرما، تعداد زیادی از هموطنان به دلیل بی‌توجهی به مسائل ایمنی مرتبط با استفاده از گاز طبیعی، جان خود را از دست می‌دهند که به همین دلیل رعایت نکات ایمنی ضرورت فراوان دارد.</p>
      <p>وی افزود: از مهم‌ترین عوامل بروز حوادث در ارتباط با گازگرفتگی، دقت‌نکردن در نصب صحیح وسایل گازسوز، توجه‌نداشتن به بازبودن مسیر دودکش، نداشتن کلاهک H شکل دودکش، استفاده از وسایل گرمایشی غیراستاندارد، دقت نکردن در استفاده از تهویه مناسب هوا و کمبود اکسیژن مورد نیاز وسایل گازسوز با بستن تمام  منافذ در ساختمان‌های فاقد سیستم گرمایش مرکزی، استفاده از وسایل غیرگرمایشی نظیر اجاق گاز و پلوپز برای گرمایش و استفاده نکردن از شیلنگ و بست استاندارد است.</p>
      <p>مدیرعامل شرکت گاز مازندران خاطرنشان کرد: مشترکان گاز طبیعی قبل از راه‌اندازی وسیله گازسوز، پس از حصول اطمینان از بازبودن مسیر دودکش و وجود کلاهک H شکل، با استفاده از شیلنگ و بست استاندارد اقدام به اتصال بخاری استاندارد، به شیر گاز کنند و محل‌های اتصال به شیر و نیز وسیله گازسوز را برای اطمینان از عدم نشت گاز، با کف صابون امتحان کنند.</p>
      <p>این مسؤول همچنین با اشاره به رعایت نکات صرفه‌جویی در مصرف گاز طبیعی، بیان کرد: لباس مناسب و تنظیم دمای منزل بین 18 تا 21 درجه سانتیگراد و استفاده از روش‌های مختلف از قبیل استفاده از پرده‌های ضخیم برای ورودی منازل و اتاق‌ها، از مواردی است که می‌توان با به‌کارگیری آن با صرفه‌جویی در مصرف گاز و کاهش هزینه مصرف گاز، امکان استفاده سایر هموطنان را از این نعمت خدادادی فراهم کرد.</p>
      <p>احمدپور در پایان تاکید کرد: از مشترکان می‌خواهم که در استفاده صحیح از این نعمت الهی مشارکت و همیاری داشته باشند تا شاهد حوادث ناگوار در سطح استان نباشیم.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/681561/nees-ektoxefseis-pyravlon-apo-ti-voreia-korea"/>
    <meta property="og:site_name" content="enikos.gr"/>
    <meta property="article:published_time" content="2019-11-01T02:34:00+00:00"/>
    <meta property="og:title" content="Νέες εκτοξεύσεις πυραύλων από τη Βόρεια Κορέα"/>
    <meta property="og:description" content="Νέα επιτυχημένη δοκιμή ενός μεγάλου συστήματος εκτόξευσης «πολλαπλών πυραύλων» διεξήχθη χθες Πέμπτη στη Βόρεια Κορέα..."/>
  </head>
  <body>
    <article>
      <h1>Νέες εκτοξεύσεις πυραύλων από τη Βόρεια Κορέα</h1>
      <address>
        <time datetime="2019-11-01T02:34:00+00:00">01 Nov 2019, 02:34</time>
      </address>
      <p>Νέα επιτυχημένη δοκιμή ενός μεγάλου συστήματος εκτόξευσης «πολλαπλών πυραύλων» διεξήχθη χθες Πέμπτη <a href="http://www.enikos.gr/international/663688/pagkosmia-anisychia-nea-ektoxefsi-pyravlou-apo-ti-voreia-korea-to">στη Βόρεια Κορέα, </a>μετέδωσε σήμερα το επίσημο βορειοκορεάτικο πρακτορείο ειδήσεων KCNA, καθώς το αδιέξοδο στις διαπραγματεύσεις με τις ΗΠΑ αλλά και στις επαφές με τη Νότια Κορέα παρατείνεται.</p>
      <p>Ο στρατός της Νότιας Κορέας ανακοίνωσε χθες ότι η Βόρεια Κορέα εκτόξευσε δύο πυραύλους μικρού βεληνεκούς από την επαρχία Νότια Πιονγκγιάν. Εκτιμήθηκε ότι διένυσαν 370 χιλιόμετρα.</p>
      <p>Επρόκειτο για την πρώτη δοκιμή οπλικού συστήματος από τη 2α Οκτωβρίου, όταν η Βόρεια Κορέα ανακοίνωσε ότι προχώρησε σε επιτυχή δοκιμή πυραύλου ικανού να εκτοξεύεται από υποβρύχια (SLBM).</p>
      <p>Αν επιβεβαιωθεί, η νέα αυτή δυνατότητα της Βόρειας Κορέας ενδέχεται να θέσει υπό αμφισβήτηση την ισορροπία στρατιωτικής ισχύος στην κορεατική χερσόνησο.</p>
      <p>Η χθεσινή δοκιμή είχε στόχο να «επαληθευτεί η ασφαλής λειτουργία των συνεχών βολών των εκτοξευτήρων», σύμφωνα με το KCNA.</p>
      <p>Ο Βορειοκορεάτης ηγέτης εξέφρασε «ικανοποίηση» και «συνεχάρη» τους επιστήμονες που ανέπτυξαν το οπλικό σύστημα, συνεχίζει το πρακτορείο.</p>
      <p>Το ίδιο οπλικό σύστημα είχε επίσης δοκιμαστεί τον Αύγουστο και τον Δεκέμβριο. Κατά το KCNA, αυτό το «σύστημα συνεχούς πυρός» είναι ικανό να «καταστρέψει εντελώς» ομάδα στόχων καταφέρνοντας αιφνιδιαστικό πλήγμα.</p>
      <p>Οι διαπραγματεύσεις ανάμεσα στην Ουάσινγκτον και την Πιονγκγιάνγκ για τα συνεχιζόμενα βορειοκορεάτικα προγράμματα ανάπτυξης πυρηνικών όπλων και βαλλιστικών πυραύλων παραμένουν το τρέχον διάστημα σε απόλυτο αδιέξοδο.</p>
      <p>Η Βόρεια Κορέα τελεί υπό καθεστώς πολλών και εξαιρετικά αυστηρών κυρώσεων εξαιτίας των εξοπλιστικών προγραμμάτων της, που η ίδια χαρακτηρίζει απαραίτητα για να προστατευθεί από μια ενδεχόμενη επίθεση των ΗΠΑ.</p>
      <p>Η Πιονγκγιάνγκ απαιτεί χαλάρωση των κυρώσεων και έχει ασκήσει πίεση επανειλημμένα στην Ουάσινγκτον να της υποβάλλει νέα πρόταση ως το τέλος της χρονιάς.</p>
      <p>Αμερικανοί και Βορειοκορεάτες συναντήθηκαν την 5η Οκτωβρίου στη Σουηδία. Η Πιονγκγιάνγκ κατηγόρησε την Ουάσινγκτον ότι οδήγησε τις διαβουλεύσεις σε αποτυχία εσφαλμένα. Οι ΗΠΑ διαβεβαίωσαν αντιθέτως ότι οι συνομιλίες ήταν «καλές».</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/681399/i-piongkgiangk-ektoxefse-pyravlo-ti-anaferei-i-anakoinosi-tis-not%0A%20%20%20%20%0A"/>
        <a href="http://www.enikos.gr/international/680699/i-piongkgiangk-proeidopoiei-tin-ouasingkton-na-min-athetisei-tin-%0A%20%20%20%20%0A"/>
        <a href="http://www.enikos.gr/international/676554/voreia-korea-den-tha-synechisoume-tis-synomilies-gia-ta-pyrinika-%0A%20%20%20%20%0A"/>
        <a href="http://www.enikos.gr/international/676484/diafonisan-ipa-kai-v-korea-gia-tis-epitychies-ton-synomilion%0A%20%20%20%20%0A"/>
        <a href="http://www.enikos.gr/international/676472/ipa-eichame-kales-synomilies-me-ti-voreia-korea%0A%20%20%20%20%0A"/>
        <a href="http://www.enikos.gr/international/675902/notia-korea-pithanon-apo-ypovrychio-i-ektoxefsi-ton-vallistikon-p%0A%20%20%20%20%0A"/>
        <a href="http://www.enikos.gr/international/675896/nees-ektoxefseis-pyravlon-apo-ti-voreia-korea%0A%20%20%20%20%0A"/>
        <a href="http://www.enikos.gr/international/681554/i-tourkia-apeleftherose-18-syrous-stratiotes-pou-piastikan-aichma%0A%20%20%20%20%0A"/>
        <a href="http://www.enikos.gr/international/681548/wall-street-ekleise-me-apoleies%0A%20%20%20%20%0A"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zakon-pro-status-donbasu-pochnut-rozroblyati-tilki-pislya-normandskoyi-zustrichi-arahamiya-328076_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T02:29:00+00:00"/>
    <meta property="og:title" content="Закон про статус Донбасу почнуть розробляти тільки після &quot;нормандської зустрічі&quot; – Арахамія"/>
    <meta property="og:description" content="Поки що, запевнив глава фракції СН в Раді, особливого статусу немає навіть у проекті."/>
  </head>
  <body>
    <article>
      <h1>Закон про статус Донбасу почнуть розробляти тільки після "нормандської зустрічі" – Арахамія</h1>
      <h2>Поки що, запевнив глава фракції СН в Раді, "особливого статусу" немає навіть у проекті.</h2>
      <address>
        <time datetime="2019-11-01T02:29:00+00:00">01 Nov 2019, 02:29</time>
      </address>
      <p>Розробка давно анонсованого законопроекту "Про особливий статус Донбасу" розпочнеться у Верховній Раді України лише після того, як відбудеться <a href="https://dt.ua/WORLD/putin-nazvav-umovu-dlya-uchasti-v-samiti-glav-normandskoyi-chetvirki-327935_.html"><b>зустріч у "нормандському форматі"</b></a>, заявив глава парламентської фракції політичної партії "Слуга народу" Давид Арахамія після закриття засідання Ради, передає "<a href="https://www.rbc.ua/rus/news/zakonoproekt-ob-osobom-statuse-donbassa-nachnut-1572545715.html">РБК-Україна</a>".</p>
      <p>Арахамія запевнив, що закон про статус Донбасу поки що не існує навіть у вигляді проекту.</p>
      <p>"Немає жодного законопроекту. Немає і проекту законопроекту. Я думаю, що жодного законопроекту не буде до того, як безпосередня зустріч у нормандському форматі відбудеться. Якщо там будуть якісь домовленості укладені, після того, ми будемо при цьому говорити про розробку якого-небудь законопроекту", – заявив він.</p>
      <p>1 жовтня президент Володимир Зеленський повідомив, що Тристороння контактна група <b><a href="https://dt.ua/POLITICS/zelenskiy-pidtverdiv-uzgodzhennya-formuli-shtaynmayera-325073_.html">погодила "формулу Штайнмаєра"</a></b> і розведення сил та засобів в районі Петрівського і Золотого. <b><a href="https://dt.ua/POLITICS/u-minsku-domovilisya-pro-rozvedennya-sil-u-donbasi-zelenskiy-325076_.html">Мешканцям "сірої зони" Зеленський особисто гарантував безпеку</a></b>. Він також анонсував розробку нового <b><a href="https://dt.ua/POLITICS/zelenskiy-zaviv-pro-stvorennya-novogo-zakonu-schodo-osoblivogo-poryadku-samovryaduvannya-v-ordlo-325075_.html">законопроєкту про "особливий статус" Донбасу з урахуванням "формули Штайнмаєра"</a></b>. </p>
      <p>Після чого спікер Верховної Ради <b><a href="https://dt.ua/POLITICS/razumkov-nazvav-chervoni-liniyi-novogo-zakonu-pro-osobliviy-status-ordlo-325522_.html">Дмитро Разумков запевнив, що при підготовці нового законопроєкту про "особливий статус" ОРДЛО</a></b> не буде перейдено "червоні лінії". До них спікер відніс вибори у відповідності із українським законодавством, забезпечення їх безпеки, а також відновлення контролю над державним кордоном.</p>
      <p>Зі свого боку Зеленський зізнався, що поки <a href="https://dt.ua/POLITICS/zelenskiy-ne-znaye-yakim-bude-noviy-zakon-pro-osobliviy-status-donbasu-327140_.html"><b>не знає, яким буде новий закон "Про особливий статус Донбасу"</b></a> – однак його обговорять як у "нормандському форматі", так і з українським суспільством.</p>
      <p>Детальніше про "формулу Штайнмаєра" і наслідки її можливої реалізації читайте у статтях Тетяни Силіної <a href="https://dt.ua/internal/formula-viboru-324157_.html"><b>"Формула вибору"</b></a>  і Костянтина Єлісєєва <b><a href="https://dt.ua/internal/diyavol-u-formuli-325159_.html">"Диявол – у формулі"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy5yYmMudWEv">РБК-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739413"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T02:05:00+00:00"/>
    <meta property="og:title" content="หนุ่มเมายาดองชน12คันรวด เดินลงรถถูกรุมประชาทัณฑ์"/>
    <meta property="og:description" content="หนุ่มศรีสะเกษเมายาดอง อ้างเพื่อนขับรถกระบะชน 12 คันรวด บาดเจ็บ 10 รายสาหัส 2 ชาวบ้านรุมประชาทัณฑ์ได้รับบาดเจ็บ ตำรวจยังไม่ปักใจเชื่อให้การวกไปวนมา "/>
  </head>
  <body>
    <article>
      <h1>หนุ่มเมายาดองชน12คันรวด เดินลงรถถูกรุมประชาทัณฑ์</h1>
      <address>
        <time datetime="2019-11-01T02:05:00+00:00">01 Nov 2019, 02:05</time>
      </address>
      <figure>
        <img src="https://www.dailynews.co.th/admin/upload/20191101/news_ZTSRDzkRkV092204_533.jpg?v=201911010910"/>
      </figure>
      <p>
        <b>หนุ่มศรีสะเกษเมายาดอง อ้างเพื่อนขับรถกระบะชน 12 คันรวด บาดเจ็บ 10 รายสาหัส 2 ชาวบ้านรุมประชาทัณฑ์ได้รับบาดเจ็บ ตำรวจยังไม่ปักใจเชื่อให้การวกไปวนมา </b>
      </p>
      <p>เมื่อช่วงกลางดึกวันที่ 31 ต.ค.ที่ผ่านมา ร.ต.อ. ปัญญาพล บุญศรี รองสารวัตรสอบสวน สภ.บางปู สมุทรปราการ รับแจ้งมีอุบัติเหตุรถกระบะชนรถชาวบ้านได้รับความเสียหายหลายคันภายในซอยสามห่วง ต.บางปู อ.เมือง จ.สมุทรปราการ จึงพร้อมด้วยมูลนิธิกู้ภัยบางปู 811 และรถกู้ชีพรพ.รัทรินทร์ เดินทางเข้าตรวจสอบพบรถกระบะสีขาว ทะเบียน 1 ฒข 1355 กทม. จอดกลางถนล้อหน้าข้างขวาหลุดจากตัวรถ ด้านหน้าพังยับเยิน ซึ่งไปชนกับรถบรรทุก 6 ล้อ รถกระบะ 2 คัน รถเก๋ง 2 คัน และรถจักรยานยนต์อีก 7 คัน นอกจากนี้ยังพบผู้บาดเจ็บทั้งหมด 10 ราย สาหัส 2 ราย ถูกลำเลียงส่งรักษาตัวที่รพ.รัทรินทร์ บางปู</p>
      <figure>
        <img src="https://www.dailynews.co.th/admin/upload/20191101/news_ysXxSkmeFN091548_533.jpg?v=201911010910?v=8344"/>
      </figure>
      <p> <br/>นายกาล สุขวงศ์ อายุ 40 ปี ชาวศรีสะเกษ ซึ่งอยู่ในอาการมึนเมา กำลังเปิดประตูลงมา ถูกชาวบ้านและผู้เสียเข้ารุมประชาทัณฑ์ จนได้รับบาดเจ็บ เจ้าหน้าที่ต้องรีบคุมตัวขึ้นรถก่อนนำตัวมาสอบสวนที่โรงพัก แต่ยังให้การวกไปวนมา ซึ่งจับใจความได้ว่า มีอาชีพรับซื้อของเก่า ก่อนเกิดเหตุขับรถมาจาก อ.เมืองสมุทรปราการ หลังนั่งดื่มเหล้ายาดองกับพรรคพวก พร้อมอ้างว่าเพื่อนเป็นคนขับรถพาไปส่งที่บ้านพักย่านแพรกษาใหม่ จนกระทั่งมาเกิดเหตุ เพื่อนได้วิ่งหลบหนีไป ปล่อยเจ้าตัวไว้คนเดียว เบื้องต้นเจ้าหน้าที่ยังไม่ปักใจเชื่อคำให้การของคนขับรถกระบะคันก่อเหตุ เนื่องจากอยู่ในอาการมึนเมาสุรา<br/> <br/>ด้านนายพิทักษ์ บุญทวัน อายุ 41 ปี คนขับรถบรรทุก 6 ล้อ กล่าวว่า ก่อนเกิดเหตุตนขับรถไปรับสินค้าจากโรงงานในนิคมอุตสาหกรรมบางปู และกำลังขับกลับบ้าน กระทั่งมาถึงที่เกิดเหตุ รถกระบะคันดังกล่าวที่ขับมาด้วยความเร็วได้พุ่งเข้าชนกับรถตน แต่ตนก็พยายามหักหลบแล้วไม่พ้น จึงถูกเฉี่ยวชนตั้งแต่หน้ารถยาวไปจนถึงด้านท้าย คนขับก็ยังเร่งเครื่องขับหลบหนีไปชนกับรถคันอื่น ๆ อีกหลายคันและมีผู้บาดเจ็บ จึงรีบโทรศัพท์แจ้งข้อความช่วยเหลือจากเจ้าหน้าที่ตำรวจ.</p>
      <figure>
        <img src="https://www.dailynews.co.th/admin/upload/20191101/news_rmpqBPNebU091548_533.jpg?v=201911010910?v=1859"/>
      </figure>
      <figure>
        <img src="https://www.dailynews.co.th/admin/upload/20191101/news_CzvqmOIIsW091549_533.jpg?v=201911010910?v=8023"/>
      </figure>
      <figure>
        <img src="https://www.dailynews.co.th/admin/upload/20191101/news_RcvSttbWOu091549_533.jpg?v=201911010910?v=5267"/>
      </figure>
      <figure>
        <img src="https://www.dailynews.co.th/admin/upload/20191101/news_dOWtHjRuba091550_533.jpg?v=201911010910?v=6311"/>
      </figure>
    </article>
  </body>
</html>
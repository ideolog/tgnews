<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ministr-ekonomiki-milovanov-pro-pogrozi-yogo-zastupnikam-636864.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T02:22:12+00:00"/>
    <meta property="og:title" content="Міністр економіки Милованов заявив про погрози його заступникам"/>
    <meta property="og:description" content="«За кожне зняття керівника з потоків мої заступники отримують СМС», - заявив міністр"/>
  </head>
  <body>
    <article>
      <h1>Міністр економіки Милованов заявив про погрози його заступникам</h1>
      <address>
        <time datetime="2019-11-01T02:22:12+00:00">01 Nov 2019, 02:22</time>
      </address>
      <h4>«За кожне зняття керівника з потоків мої заступники отримують СМС», - заявив міністр</h4>
      <p>Міністр розвитку економіки, торгівлі та сільського господарства Тимофій Милованов заявив, що його заступникам погрожують через протидію корупційним схемам.</p>
      <p>Про це Милованов повідомив в ефірі телеканалу «1+1».</p>
      <p>«Ми вже зараз вживаємо конкретні дії, ми не боїмося їх здійснювати, хоча моїм заступникам погрожують. За кожне зняття керівника з потоків мої заступники отримують СМС із серії: «готуйся до похорону себе», «не бійся ходити під під’їздом» і так далі», — розповів міністр.</p>
      <p>Натомість Милованов запевнив, що його команда налаштована працювати на результат і погроз не боїться.</p>
      <p>Міністр також повідомив, що загалом планується звільнення понад 18 тисяч держслужбовців районних державних адміністрацій. </p>
      <p>Нагадаємо, що 21 жовтня <a href="https://glavcom.ua/news/kolomoyskiy-virahuvav-debila-i-pokidka-u-novomu-uryadi-634168.html">олігарх Ігор Коломойський нахабно відповів міністрам,</a> які розкритикували скандальну пісню «95 Кварталу», назвав Милованова «дебілом» через його заяви про те, що пісня про спалений будинок ексочільниці НБУ Валерії Гонтаревої може негативно вплинути на зарубіжних інвесторів.</p>
      <p>Наступного дня Милованов<a href="https://glavcom.ua/news/milovanov-vidpoviv-na-obrazu-kolomoyskogo-ne-prihovuyu-shcho-ya-debil--634280.html"> </a><a href="https://glavcom.ua/news/milovanov-vidpoviv-na-obrazu-kolomoyskogo-ne-prihovuyu-shcho-ya-debil--634280.html">відреагував на різкі слова Коломойського</a> щодо нього. «Я цього не скриваю, що я дебіл (сміється). Я жартую. Так що тут головне не це, а результати. Моє бачення – скандал вичерпаний, того що висловилися всі», - наголосив він.</p>
      <related>
        <a href="https://glavcom.ua/news/pristayko-pro-obmin-polonenimi-trivaje-period-pidboru-kandidativ-636861.html"/>
        <a href="https://glavcom.ua/country/politics/razumkov-genseku-nato-jevroatlantichni-pragnennya-ukrajini-zalishayutsya-nezminnimi-636857.html"/>
        <a href="https://glavcom.ua/country/criminal/sud-zalishiv-v-sili-aresht-gladkovskogo-i-rozmir-zastavi-636851.html"/>
      </related>
    </article>
  </body>
</html>
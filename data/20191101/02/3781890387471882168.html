<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739412"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T02:09:00+00:00"/>
    <meta property="og:title" content="โบอิ้งระงับใช้งาน &quot;737 เอ็นจี&quot; หลายสิบลำ"/>
    <meta property="og:description" content="บริษัทโบอิ้งประกาศ นำเครื่องบินโดยสาร '737 เอ็นจี' จำนวน 'หลายสิบลำ' ออกจากฝูงบินของสายการบินบางเป็นการชั่วคราว เพื่อนำมาตรวจสอบการพบ 'รอยร้าว' นับเป็นวิกฤติล่าสุดของผู้ผลิตอากาศยานยักษ์ใหญ่ของโลกจากสหรัฐ ซึ่งยังคงเผชิญกับมรสุมจากเครื่องบิน '737 แม็กซ์'"/>
  </head>
  <body>
    <article>
      <h1>โบอิ้งระงับใช้งาน "737 เอ็นจี" หลายสิบลำ</h1>
      <address>
        <time datetime="2019-11-01T02:09:00+00:00">01 Nov 2019, 02:09</time>
      </address>
      <p>
        <b>บริษัทโบอิ้งประกาศ นำเครื่องบินโดยสาร "737 เอ็นจี" จำนวน "หลายสิบลำ" ออกจากฝูงบินของสายการบินบางเป็นการชั่วคราว เพื่อนำมาตรวจสอบการพบ "รอยร้าว" นับเป็นวิกฤติล่าสุดของผู้ผลิตอากาศยานยักษ์ใหญ่ของโลกจากสหรัฐ ซึ่งยังคงเผชิญกับมรสุมจากเครื่องบิน "737 แม็กซ์"</b>
      </p>
      <p>สำนักข่าวต่างประเทศรายงานจากเมืองซิดนีย์ ประเทศออสเตรเลีย เมื่อวันที่ 1 พ.ย. ว่าบริษัทโบอิ้ง ผู้ผลิตอากาศยานรายใหญ่ระดับโลกของสหรัฐ ออกแถลงการณ์เมื่อวันพฤหัสบดี เรื่องนำเครื่องบินโดยสาร "737 เน็กซ์ เจเนอเรชั่น" ที่เรียกกันอย่างย่อว่า "737 เน็กซ์เจน" หรือ "737 เอ็นจี" ออกจากการใช้งานให้กับสายหารบินบางแห่ง "หลายสิบลำ" เพื่อตรวจสอบรายงานเกี่ยวกับ "รอยร้าวหรือรอยแตก"  อย่างไรก็ตาม โบอิ้งยินยันว่าเครื่องบิน737 เอ็นจีที่ต้องหยุดบินนั้นมีจำนวน "ไม่ถึง 5% ของเครื่องบินรุ่นนี้ที่ปัจจุบันมีการใช้งานอยู่ประมาณ 1,000 ลำ และยืนยันว่าเครื่องบินเหล่านั้นได้รับการซ่อมบำรุง "อย่างสม่ำเสมอ"<br/> </p>
      <figure>
        <iframe data-src="https://twitter.com/tictoc/status/1189981803320348676?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ความเคลื่อนไหวดังกล่าวของโบอิ้งเกิดขึ้นหลังแควนตัสซึ่งเป็นสายการบินแห่งชาติของออสเตรเลีย ประกาศระงับการใช้งานเครื่องบิน737เอ็นจี ที่มีอยู่ในฝูงบินทั้งสิ้น 3 ลำ หลังตรวจพบรอยร้าวที่เครื่องบินทั้งสามลำ โดยหนึ่งในรอบยร้าวดังกล่าวพบที่สลักเครื่องบิน แต่แควนตัสขอให้ผู้โดยสารอย่าตื่นตระหนก และเชื่อว่าจะนำเครื่องบินทั้งสามลำกลับเข้าสู่ฝูงบินเพื่อใช้งานต่อไปภายในสิ้นปีนี้ อย่างไรก็ตาม สมาคมวิศวกรอากาศยานของออสเตรเลียเรียกร้องให้แควนตัสควรระงับการใช้งานเครื่องบิน 737 เอ็นจี ที่มีอยู่ในฝูงบินอีก 72 ลำด้วย ไม่ใช่เฉพาะ 3 ลำที่พบความผิดปกติ<br/> </p>
      <figure>
        <iframe data-src="https://twitter.com/GMA/status/1178303865436852225?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ด้านสำนักงานบริหารการบินแห่งชาติของสหรัฐ ( เอฟเอเอ ) ออกคำสั่งเมื่อปลายเดือนก.ย. ที่ผ่านมา ให้สายการบินของอเมริกาตรวจสอบสภาพเครื่องบิน 737 เอ็นจีรุ่นเก่าทั้งหมด และควรส่งรายงานกลับมายังเอฟเอเอภายใน 7 วัน ส่วนสายการบินใดที่ยังไม่ได้ส่งรายงานจะไม่สามารถใช้งานเครื่องบินรุ่นนี้ได้</p>
      <figure>
        <img src="https://www.dailynews.co.th/admin/upload/20191101/news_cynzBtPMnA091445_533.jpg?v=20191101143?v=9302"/>
      </figure>
      <p><b>เครื่องบินโดยสาร 737 แม็กซ์ ของสายการบินหลายแห่ง จอดรวมกันอยู่ที่ท่าอากาศยานนานาชาติแกรนต์ เคาน์ตี ในรัฐวอชิงตัน ทางตะวันตกเฉียงเหนือของสหรัฐ</b><br/><br/>ทั้งนี้ โบอิ้ง 737 เอ็นจีเป็นเครื่องบินโดยสารลำตัวแคบแบบ 2 เครื่องยนต์ ใช้งานเชิงพาณิชย์ครั้งแรกเมื่อปี 2540 โดยสายการบินเซาธ์เวสต์ แอร์ไลน์ส ของสหรัฐ อนึ่ง รายงานของโบอิ้งเมื่อเดือนก.ย. ที่่ผ่านมา ระบุว่าผลิตเครื่องบิน 737 เอ็นจีไปแล้วมากกว่า 7,000 ลำ และ "รุ่นปรับปรุง" ของ 737 เอ็นจี คือ "737 แม็กซ์" ที่เป็นปัญหาตั้งแต่ปลายปีที่แล้วนั่นเอง.<br/><br/><b>เครดิตภาพ : AP, REUTERS</b></p>
    </article>
  </body>
</html>
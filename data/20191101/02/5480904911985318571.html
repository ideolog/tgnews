<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/soud-zacne-projednavat-kauzu-dozorcu-a-telefonovani-ve-veznici/1815794?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T02:02:00+00:00"/>
    <meta property="og:title" content="Soud začne projednávat kauzu dozorců a telefonování ve věznici"/>
    <meta property="og:description" content="Praha - Pražský městský soud dnes začne projednávat případ dvou dozorců z pankrácké věznice. Petr Frumar a Roland Augustin podle obžaloby nechávali v rozporu s předpisy telefonovat vazebně stíhané lidi. Jedním z nich byl údajně i Libanonec Alí Fajád, jehož vydání požadovaly Spojené státy. Za zneužití pravomoci a přijímání úplatků hrozí oběma strážným až desetileté vězení."/>
  </head>
  <body>
    <article>
      <h1>Soud začne projednávat kauzu dozorců a telefonování ve věznici</h1>
      <address><time datetime="2019-11-01T02:02:00+00:00">01 Nov 2019, 02:02</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Pražský městský soud dnes začne projednávat případ dvou dozorců z pankrácké věznice. Petr Frumar a Roland Augustin podle obžaloby nechávali v rozporu s předpisy telefonovat vazebně stíhané lidi. Jedním z nich byl údajně i Libanonec Alí Fajád, jehož vydání požadovaly Spojené státy. Za zneužití pravomoci a přijímání úplatků hrozí oběma strážným až desetileté vězení.</p>
      <p>Státní zástupce tvrdí, že Frumar i Augustin pouštěli od září 2015 do března 2016 některé vězně k telefonním automatům umístěným na chodbě věznice. Mezi privilegovanými byl údajně nejen obchodník se zbraněmi Fajád, ale i jeho spoluobžalovaní Chálid Marabí a Faouzi Jaber. Frumar se podle obžaloby navíc pokusil o podvod, protože Fajádovi nabízel, že za milion amerických dolarů (zhruba 23 milionů korun) ovlivní soud v jeho prospěch.</p>
      <p>Fajád byl z české vazby nakonec propuštěn výměnou za pět Čechů unesených v Libanonu. Tamní soud ho později osvobodil. USA vinily Fajáda a další dva zadržené z toho, že chtěli prodat kokain a zbraně americkým agentům, kteří předstírali, že jsou členy kolumbijské teroristické organizace FARC.</p>
    </article>
  </body>
</html>
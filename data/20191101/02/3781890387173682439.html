<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739417"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T02:54:00+00:00"/>
    <meta property="og:title" content="พรรคคอมมิวนิสต์จีนปิดประชุมลับด้วยคำมั่น &quot;ปกป้องฮ่องกง&quot;"/>
    <meta property="og:description" content="คณะกรรมการกลางพรรคคอมมิวนิสต์จีนชุดปัจจุบันเสร็จสิ้น 'การหารือลับ' ครั้งที่ 4 ด้วยแถลงการณ์ย้ำความสำคัญของ 'การปกป้อง' หลักการ 'หนึ่งประเทศ สองระบบ' ที่สื่อถึงสถานการณ์ในฮ่องกง"/>
  </head>
  <body>
    <article>
      <h1>พรรคคอมมิวนิสต์จีนปิดประชุมลับด้วยคำมั่น "ปกป้องฮ่องกง"</h1>
      <address>
        <time datetime="2019-11-01T02:54:00+00:00">01 Nov 2019, 02:54</time>
      </address>
      <p>
        <b>คณะกรรมการกลางพรรคคอมมิวนิสต์จีนชุดปัจจุบันเสร็จสิ้น "การหารือลับ" ครั้งที่ 4 ด้วยแถลงการณ์ย้ำความสำคัญของ "การปกป้อง" หลักการ "หนึ่งประเทศ สองระบบ" ที่สื่อถึงสถานการณ์ในฮ่องกง</b>
      </p>
      <p>สำนักข่าวต่างประเทศรายงานจากกรุงปักกิ่ง ประเทศจีน เมื่อวันที่ 1 พ.ย. ว่าสำนักงานกิจการฮ่องกงและมาเก๊าของคณะมนตรีแห่งรัฐ ( เอชเคเอ็มเอโอ ) ออกแถลงการณ์เกี่ยวกับผลการประชุมของสมาชิกกรมการเมืองแห่งคณะกรรมการกลางพรรคคอมมิวนิสต์ หรือโปลิตบูโร ชุดที่ 19 ภายใต้การนำของประธานาธิบดีสี จิ้นผิง ในฐานะสมาชิกลำดับที่ 1 เปิดการประชุมใหญ่เต็มคณะทั้ง 25 ตำแหน่ง และสมาชิกพรรคระดับคณะกรรมการกลางรวมทั้งสิ้น 370 คน ซึ่งการประชุมครั้งนี้ถือเป็น "การประชุมลับ" ครั้งที่ 4 ของโปลิตบูโรชุดปัจจุบัน นับตั้งแต่เดือนก.พ. ปีที่แล้ว โดยการประชุมมีขึ้นระหว่างวันจันทร์ถึงวันพฤหัสบดีที่ผ่านมา ว่าสาระสำคัญของการพบหารือครั้งนี้นอกเหนือจากการมุ่งเน้นการปฏิรูปเศรษฐกิจให้ต่อเนื่องแล้ว ที่ประชุมยังย้ำความสำคัญของ "ความมั่นคงแห่งชาติ" ที่กำลังเกิดสถานการณ์คุกคามอธิปไตยและบูรณภาพแห่งดินแดนของแผ่นดินใหญ่<br/> </p>
      <figure>
        <iframe data-src="https://twitter.com/NAR/status/1190027026671054848?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SCMPNews/status/1190081774052921345?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191101/news_tcFizrvdPV095658_533.jpg?v=201911020012?v=4383"/>
      </figure>
      <p><b>ประธานาธิบดีสี จิ้นผิง ผู้นำจีน กล่าวถ้อยแถลงในพิธีเลี้ยงอาหารค่ำแก่อาคันตุกะซึ่งมาร่วมงานครบรอบ 70 ปี การสถาปนา "จีนใหม่" เมื่อวันที่ 30 ก.ย. ที่ผ่านมา</b><br/> <br/>ทั้งนี้ ที่ประชุมมีมติยึดมั่นและ "ร่วมกันปกป้อง" หลักการหนึ่งประเทศ สองระบบ ซึ่งใช้ปกครองเป็นกรณีพิเศษกับเขตบริหาร 2 แห่ง คือฮ่องกงและมาเก๊า  โดยฮ่องกงกลับคืนสู่แผ่นดินใหญ่เมื่อปี 2540 และมาเก็าเมื่อปี 2542 อย่างไรก็ตาม เนื้อหาเกี่ยวกับการแก้ไขสถานการณ์ทางเศรษฐกิจในฮ่องกงที่ถดถอยอย่างหนักจากการประท้วงที่ยืดเยื้อมานานตั้งแต่กลางเดือนมิ.ย. ที่ผ่านมา สงครามการค้ากับสหรัฐซึ่งหนทางสู่การบรรลุข้อตกลงที่สมบูรณ์ "ยังอีกยาวไกล"  และความสัมพันธ์ข้ามช่องแคบกับรัฐบาลไทเป ไม่ปรากฏอยู่ในแถลงการณ์ แต่นอกเหนือจากการย้ำการปกป้องหลักการหนึ่งประเทศ สองระบบแล้ว ยังมีการเอ่ยถึง "การจัดทำมาตรการ" เพื่อสร้างความเชื่อมั่นให้แก่ประชาชน ต่อ "ระบบสังคมนิยมตามแบบฉบับจีน" ด้วย.<br/><br/><b>เครดิตภาพ : REUTERS, AP</b><br/><br/> </p>
    </article>
  </body>
</html>
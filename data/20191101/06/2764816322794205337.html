<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/globalfoundries-patentova-zaloba-na-tsmc-stazena-dohoda-vzajemne-licencovani"/>
    <meta property="og:site_name" content="Cnews.cz"/>
    <meta property="article:published_time" content="2019-11-01T06:00:59+00:00"/>
    <meta property="og:title" content="Patentová válka TSMC a GlobalFoundries končí hned, co začala. Vymění si technologie"/>
    <meta property="og:description" content="Velký patentový spor mezi zakázkovými výrobci čipů je u konce. Firmy jen po dvou měsících uzavřely vzájemné licencování svých technologií na dobu 10 let."/>
  </head>
  <body>
    <article>
      <h1>Patentová válka TSMC a GlobalFoundries končí hned, co začala. Vymění si technologie</h1>
      <address><time datetime="2019-11-01T06:00:59+00:00">01 Nov 2019, 06:00</time> by <a rel="author" href="https://www.cnews.cz/lide/jan-olsan/" target="_blank">Jan Olšan</a></address>
      <slideshow>
        <figure>
          <a href="https://www.cnews.cz/globalfoundries-patentova-zaloba-na-tsmc-stazena-dohoda-vzajemne-licencovani/galerie-177607-1">
            <img src="https://www.cnews.cz/wp-content/uploads/2019/02/Provoz-a-prace-v-cleanroomu-tovarny-firmy-Intel-v-Hillsboro-23.jpg"/>
          </a>
        </figure>
        <figure>
          <a href="https://www.cnews.cz/globalfoundries-patentova-zaloba-na-tsmc-stazena-dohoda-vzajemne-licencovani/galerie-177607-2">
            <img src="https://www.cnews.cz/wp-content/uploads/2019/02/Provoz-a-prace-v-cleanroomu-tovarny-firmy-Intel-v-Hillsboro-01.jpg"/>
          </a>
        </figure>
        <figure>
          <a href="https://www.cnews.cz/globalfoundries-patentova-zaloba-na-tsmc-stazena-dohoda-vzajemne-licencovani/galerie-177607-3">
            <img src="https://www.cnews.cz/wp-content/uploads/2019/02/Provoz-a-prace-v-cleanroomu-tovarny-firmy-Intel-v-Hillsboro-02.jpg"/>
          </a>
        </figure>
        <figure>
          <a href="https://www.cnews.cz/globalfoundries-patentova-zaloba-na-tsmc-stazena-dohoda-vzajemne-licencovani/galerie-177607-4">
            <img src="https://www.cnews.cz/wp-content/uploads/2019/02/Provoz-a-prace-v-cleanroomu-tovarny-firmy-Intel-v-Hillsboro-03.jpg"/>
          </a>
        </figure>
      </slideshow>
      <p>
        <a href="https://www.cnews.cz/globalfoundries-patentova-zaloba-na-tsmc-stazena-dohoda-vzajemne-licencovani/galerie-177607-1">VŠECHNY FOTOGRAFIE</a>
      </p>
      <p>Když se píše o patentových žalobách, zejména když jde o souboje mezi velkými firmami, tak se někdy podotýká, že dost možná půjde o příběh, táhnoucí se léta, než všechny soudy skončí. Ukazuje se, že v <a href="https://www.cnews.cz/globalfoundries-patentova-zaloba-na-tsmc-apple-nvidia-google-qualcomm-a-dalsi">nedávné kauze, o níž jsme tu psali na konci prázdnin</a>, žádná taková dlouholetá válka nebude. Spor, ve kterém GlobalFoundries zažalovalo TSMC kvůli svým vlastním patentům, které podle firmy používal lídr polovodičové výroby TSMC – a s ním také klienty TSMC od Qualcomm přes Nvidii po Apple – byl tento týden ukončen, překvapivě rychle.</p>
      <p>GlobalFoundries požadovala na základě celkem 16 patentů v oboru polovodičové výroby, aby do USA a například také Německa byl zastaven dovoz čipů zmíněných i dalších firem (ale vyráběných u TSMC), jelikož byly založené na technologii údajně zatěžkané nedovoleným používáním těchto patentů; hlavním cílem samozřejmě bylo dotlačit TSMC k placení licenčních poplatků. Nicméně tato žaloba nezůstala bez odpovědi, TSMC hned uvedlo že se bude urputně bránit a o další měsíc později (1. 10.) <a href="https://www.tsmc.com/tsmcdotcom/PRListingNewsAction.do?action=detail&amp;newsid=THGOSTTHTH">také podalo na TSMC (proti)žalobu n azákladě 25 vlastních patentů</a>.</p>
      <p>A o další měsíc později teď přichází zpráva, že žaloby nakonec končí dřív, než se vůbec dostaly k soudu. Jak GlobalFoundries, tak TSMC společně zveřejnily tiskovou zprávu, podle které se vzájemně dohodly na urovnání sporu, které znamená také zrušení/zpětvzetí všech jejich žalob.</p>
      <figure>
        <img src="https://www.cnews.cz/wp-content/uploads/2017/06/GlobalFoundries-fab-tovarna-cleanroom-1600.jpg"/>
        <figcaption>Práce v tzv. cleanroomu továrny na čipy GlobalFoundries</figcaption>
      </figure>
      <p>Co je důležité: Současně s odstoupením od patentových žalob si obě firmy vymění licence na své patenty vztahující se k polovodičové výrobě, čili to, o čem spor byl. TSMC tedy dostane povolení používat všechny patenty GlobalFoundries a naopak. Týká se to všech současných patentů až do doby jejich vypršení, ale také všech nově podaných v průběhu následujících deset let.</p>
      <p>Prohlášení nezmiňuje nic o tom, že by někdo někomu za patenty platil, je možné, že o čisté vzájemné licencování patentů, aniž by jedna strana tahala za kratší provaz. Zda byl pouze toto od začátku cíl GlobalFoundries, těžko říct, spíš by se asi dalo čekat, že měla zájem i o nějaký licenční příjem. Na druhou stranu, uzavření dohody bylo skutečně hodně rychlé.</p>
      <figure>
        <img src="https://www.cnews.cz/wp-content/uploads/2018/08/tsmc-logo-chodnik.jpg"/>
      </figure>
      <h3>Vzájemné zpřístupnění patentů, lepší výrobní procesy v budoucnosti?</h3>
      <p>Skoro okamžité vyřízení sporu je pozitivní v tom, že soudy a případné zákazy dovozu nebudou působit škody a chaos v počítačovém průmyslu a odpadl faktor nejistoty. Kromě toho by to ale mohlo paradoxně teď mít i pozitivní technologický dopad. Pokud GlobalFoundries, ale i TSMC doposud při vývoji prováděly nějaký výběr technologií i s ohledem na to, zda není konkrétní postup nebo princip už chráněný patentem konkurenta, nyní mohou i takové technologie využívat bez obezliček. Společná tisková zpráva také říká něco ve smyslu, že nyní se obě firmy budou moci soustředit na inovace, uspokojovat zákazníky k co největší spokojenosti a tak podobně, ale takto zvenku těžko říct, jak moc se pro ně reálně změní.</p>
      <h4>Galerie: Výroba čipů v cleanroomu polovodičové továrny</h4>
      <slideshow>
        <figure>
          <a href="https://www.cnews.cz/globalfoundries-patentova-zaloba-na-tsmc-stazena-dohoda-vzajemne-licencovani/galerie-177607-1">
            <img src="https://www.cnews.cz/wp-content/uploads/2019/02/Provoz-a-prace-v-cleanroomu-tovarny-firmy-Intel-v-Hillsboro-23.jpg"/>
          </a>
        </figure>
        <figure>
          <a href="https://www.cnews.cz/globalfoundries-patentova-zaloba-na-tsmc-stazena-dohoda-vzajemne-licencovani/galerie-177607-2">
            <img src="https://www.cnews.cz/wp-content/uploads/2019/02/Provoz-a-prace-v-cleanroomu-tovarny-firmy-Intel-v-Hillsboro-01.jpg"/>
          </a>
        </figure>
        <figure>
          <a href="https://www.cnews.cz/globalfoundries-patentova-zaloba-na-tsmc-stazena-dohoda-vzajemne-licencovani/galerie-177607-3">
            <img src="https://www.cnews.cz/wp-content/uploads/2019/02/Provoz-a-prace-v-cleanroomu-tovarny-firmy-Intel-v-Hillsboro-02.jpg"/>
          </a>
        </figure>
        <figure>
          <a href="https://www.cnews.cz/globalfoundries-patentova-zaloba-na-tsmc-stazena-dohoda-vzajemne-licencovani/galerie-177607-4">
            <img src="https://www.cnews.cz/wp-content/uploads/2019/02/Provoz-a-prace-v-cleanroomu-tovarny-firmy-Intel-v-Hillsboro-03.jpg"/>
          </a>
        </figure>
      </slideshow>
      <p>
        <a href="https://www.cnews.cz/globalfoundries-patentova-zaloba-na-tsmc-stazena-dohoda-vzajemne-licencovani/galerie-177607-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/intel-financni-vysledky-q3-2019-rekordni-trzby-pokles-prodeju-pc-procesoru/"/>
        <a href="https://www.cnews.cz/tsmc-versus-intel-3x-vetsi-vyrobni-kapacita-investice-15-miliard-rocne/"/>
        <a href="https://www.cnews.cz/tsmc-seriova-vyroba-7nm-euv-proces"/>
        <a href="https://www.cnews.cz/amd-ryzen-9-3950x-duvod-zpozdeni-nedostatecne-frekvence-ne-kapacita-tsmc"/>
        <a href="https://www.cnews.cz/amd-hrozi-nedostatek-ryzenu-a-navi-tsmc-pro-zajem-nestiha-vyrabet-7nm-cipy/"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/meninger/i/BRe0bQ/det-blir-gull"/>
    <meta property="og:site_name" content="Aftenbladet"/>
    <meta property="article:published_time" content="2019-11-01T06:12:35+00:00"/>
    <meta property="og:title" content="Vikingtiå e tebage"/>
    <meta property="og:description" content="DRØSET: Gjennom hele mitt liv har jeg vært tvunget til å følge skjebnens dunkle irrganger."/>
  </head>
  <body>
    <article>
      <h1>Vikingtiå e tebage</h1>
      <h2>DRØSET: Gjennom hele mitt liv har jeg vært tvunget til å følge skjebnens dunkle irrganger.</h2>
      <address><time datetime="2019-11-01T06:12:35+00:00">01 Nov 2019, 06:12</time> by <a rel="author">arild i.</a></address>
      <p>Som for eksempel den gangen i 1972, da jeg kom til å forville meg inn på Stadion og selge sjelen min til De mørkeblå.</p>
      <p>Det var den gang Viking vant alt. Om ikke erindringen spiller meg et puss, vant Viking faktisk mer enn det gikk an å vinne på 1970-tallet. Men aldri har Viking sett bedre ut enn laget gjør akkurat nå. Det kan vi takke Bjarne Berntsen for.</p>
      <p>Som spiller var han genial. Han var en favoritt vi guttunger så opp til. Et forbilde. Da han ble Viking-sjef og ordnet opp i et økonomisk rot ingen kjente rekkevidden av, reddet han klubben fra utslettelse. Som trener for et vikinglag med ambisjoner i Europa, satte han så grå hår i hodet på Barcelona-sjef Johann Cruyff at den ellers sindige nederlenderen mistet fatningen fullstendig.</p>
      <p>Og nå altså. Nå har han sammen med kjempedyktige Bjarte Lunde Aarsheim og Morten Jensen løftet De mørkeblå etter håret, opp fra hengemyra og opp til toppen igjen. Opp der Viking hører hjemme. Snakker meg om å skrive navnet sitt inn i historien med gullskrift.</p>
      <p>Onsdag var det et kollektivt trøkk på Stadion som hadde skremt hvilket bortelag som helst. Publikum løftet de 11 fram på en måte som måtte ende med seier. Kissaen kastet seg fryktløs inn i en duell med to trøndere, og fikk tåen på sleivsparket fra Zlatko Tripic. Nå var vi underveis, og da elegantieren Fredrik Torsteinbø slo en drøm av en ball inn i feltet, kom Ylldren Ibrahimaj på et løp det var klasse over. Ingen forvarsspiller i verden kunne plukket ham opp, og han steg, og han steg, og han steg opp i luften og traff ballen med en kraft tribunene tømte all sin energi inn i, og ballen gikk i nettet på en bølge av vilje som lever ennå, som løftet oss videre til 3-0 og bærer en strøm av siddiser inn i håpet.</p>
      <p>Inn i troen på at dette kan bli til noe stort.</p>
      <p>Men det er noen arbeidsdager igjen av sesongen. Søndag kommer Lillestrøm hit for å sette alle kluter til mot nedrykksstriden.</p>
      <p>Vi må være skjerpet.</p>
      <p>Vi må ville.</p>
      <p>Vikingtiå e tebage!</p>
    </article>
  </body>
</html>
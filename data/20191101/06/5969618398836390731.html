<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/giannis-kouvopoulos/h-kinhsh-pap-kai-h-megalh-eykairia.5630094.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-01T06:04:00+00:00"/>
    <meta property="og:title" content="Η κίνηση...ΠΑΠ και η μεγάλη ευκαιρία"/>
    <meta property="og:description" content="Ο Παναθηναϊκός ΟΠΑΠ πραγματοποίησε την καλύτερή του εμφάνιση κόντρα στην Εφές και ο Γιάννης Κουβόπουλος γράφει για την συνέχεια που πρέπει να χτιστεί πάνω σε αυτήν την νίκη."/>
  </head>
  <body>
    <article>
      <h1>Η κίνηση...ΠΑΠ και η μεγάλη ευκαιρία</h1>
      <h2>Ο Παναθηναϊκός ΟΠΑΠ πραγματοποίησε την καλύτερή του εμφάνιση κόντρα στην Εφές και ο Γιάννης Κουβόπουλος γράφει για την συνέχεια που πρέπει να "χτιστεί" πάνω σε αυτήν την νίκη.</h2>
      <address><time datetime="2019-11-01T06:04:00+00:00">01 Nov 2019, 06:04</time> by <a rel="author">Γιάννης Κουβόπουλος</a></address>
      <p>"<i>Μάλλον λειτουργεί καλύτερα υπό καθεστώς πίεσης</i>" <a href="https://www.sport24.gr/Basket/Euroleague/eb-news/eb_panathinaikos/pedoylakhs-gia-papagiannh-isws-h-lush-einai-na-vrisketai-ypo-piesh.5629672.html">είπε ο Αργύρης Πεδουλάκης </a>έπειτα από σχετική ερώτηση αναφορικά με την εμφάνιση του Γιώργου Παπαγιάννη. Αλλά η αλήθεια είναι πως η συγκεκριμένη ατάκα ταιριάζει.. γάντι σε όλη την ομάδα και όχι μόνο στον Έλληνα σέντερ.</p>
      <p>Ο Παναθηναϊκός χθες (31/10) το βράδυ στο κλειστό των Ολυμπιακών εγκαταστάσεων <a href="https://www.sport24.gr/Basket/Euroleague/panathhnaikos-anantolou-efes-86-70-hallo-win-sto-oaka-me-rais.5629665.html">υποδέχθηκε την περσινή φιναλίστ της διοργάνωσης, Εφές </a>και κλήθηκε να κερδίσει τον ίδιο του τον εαυτό.</p>
      <p>Η κατάσταση των δύο ομάδων ήταν εκ προοιμίου παντελώς διαφορετική. Από την μία η ομάδα του Εργκίν Αταμάν η οποία προερχόταν από μια εύκολη επικράτηση στην Πόλη επί του Ερυθρού Αστέρα και ένα ταξίδι... ρουτίνας στην Αθήνα. Παράλληλα μέχρι χθες το βράδυ μετρούσε ρεκόρ 4-1. έχοντας ηττηθεί μόνο από την Μπαρτσελόνα στην πρεμιέρα. Από την άλλη, ο Παναθηναϊκός των πολλών αγωνιστικών προβλημάτων, του αρνητικού ρεκόρ, της ήττας από την Χίμκι, αλλά και του εξαιρετικά επίπονου ταξιδιού της επιστροφής από την Μόσχα.</p>
      <p>Και όμως στο τέλος της ημέρας ο Παναθηναϊκός τα κατάφερε. Κατάφερε να βγάλει στο παρκέ τον πραγματικό του εαυτό και παράλληλα ο Αργύρης Πεδουλάκης είδε παίκτες οι οποίοι δεν έμοιαζαν να είναι 100% έτοιμοι να κάνουν το βήμα παραπάνω. Να βγαίνουν μπροστά και να "οδηγούν" τον Παναθηναϊκό. Ο λόγος κυρίως για τους Ιωάννη Παπαπέτρου και Γιώργο Παπαγιάννη. Ο πρώτος τελείωσε το ματς με 14 πόντους (εξαιρετικά στατιστικά) και 3 ριμπάουντ, ενώ ο δεύτερος ήταν... όλα τα λεφτά. Ο Έλληνας σέντερ μετά την πολύ φτωχή παρουσία του στα δύο προηγούμενα παιχνίδια, αλλά και στο πρώτο μέρος του χθεσινού ήταν καταλυτικός έχοντας 10 πόντους και 7 ριμπάουντ, κάνοντας και τον Πεδουλάκη να τον...αποθεώσει. Εξαιρετική και η εμφάνιση των Ταιρίς Ράις και Ουέσλι Τζόνσον με τον τελευταίο να μπαίνει κάθε μέρα και περισσότερο στο... κλίμα. Την ίδια ώρα ο Καλάθης έκανε ένα ακόμα double-double και ο Φριντέτ τα έσταζε και από το... σπίτι του. Παπαγιάννης και Παπαπέτρου είναι οι παίκτες που χρειάζεται όσο ποτέ άλλοτε ο Παναθηναϊκός, <a href="https://www.sport24.gr/Basket/Euroleague/eb-news/eb_panathinaikos/rais-eprepe-na-vohthhsw-ton-kalathh-giati-paizei-35-lepta-se-kathe-agwna.5630057.html">ενώ ο Ράις έδειξε ότι από την στιγμή που θα βρεθεί η απαιτούμενη χημεία</a> θα μπορεί να κάνει... παπάδες.</p>
      <p>Πολύ σημαντικό στοιχείο που οδήγησε τον Παναθηναϊκό στην νίκη; Μα η άμυνά του. Ο Παναθηναϊκός που συνηθίζει να "τρώει" κοντά στους 80 πόντους, χθες έφαγε 70, ενώ περιόρισε αρκετά και τα λάθη του. Ο Αργύρης Πεδουλάκης αποφάσισε να κινηθεί και λίγο πιο διαφορετικά στην άμυνα ενώ οι "πράσινοι" έκαναν πολλή καλή δουλειά και στα ριμπάουντ μαζεύοντας 39, όσα και η Εφές.</p>
      <p>Ο Παναθηναϊκός έπειτα από την χθεσινή του νίκη κατάφερε να κερδίσει ηρεμία και χρόνο. Πήγε το ρεκόρ του στο 3-3, είδε παίκτες να κάνουν το ξεπέταγμα που όλοι περιμένουν. Τώρα ο Παναθηναϊκός έχει μπροστά του μια δυάδα αγώνων στο ΟΑΚΑ (με Άλμπα και Βαλένθια) και έχει την ευκαιρία με ένα τρία στα τρία να καλύψει όλο το χαμένο έδαφος.</p>
      <p>Άλλωστε, το πρώτο βήμα έγινε...</p>
      <p>ΥΓ1: Μετά την χείριστη διαιτησία του Λουίτζι Λαμόνικα στην Ρωσία και το παιχνίδι με την Χίμκι, χθες στο ΟΑΚΑ είχαμε τα ίδια και χειρότερα. Ράντοβιτς, Γιαβόρ και Ντιφαλά είχαν ξεκάθαρη στόχευση στο παιχνίδι και έκαναν τα πάντα προς όφελος της ομάδας του Εργκίν Αταμάν. Λίγο και θα τίναζαν το παιχνίδι στον... αέρα με τα διαφορετικά τους κριτήρια.</p>
      <p>ΥΓ2: Η τεχνική ποινή που δόθηκε στον Βουγιούκα "κοντράρει" στα ίσια τα τρία δευτερόλεπτα που ανακάλυψε στην Ρωσία, στον αγώνα με την Χίμκι, ο Λαμόνικα στο τέλος του ημιχρόνου και δεν μέτρησε το τρίποντο του Καλάθη. Επιστήμονες...</p>
      <p>ΥΓ3: <a href="https://www.sport24.gr/Basket/Euroleague/eb-news/eb_anadolu_efes/eksallos-o-ataman-sklhrh-kritikh-se-mitsits-kai-apoxwrhsh-apo-th-synenteyksh-tupoy.5630055.html">Σε έξαλλη κατάσταση ο Αταμάν στην συνέντευξη Τύπου </a>χαρακτήρισε αντιεπαγγελματίες κάποιους παίκτες του. Υπερβολικός φάνηκε ο Τούρκος προπονητής, τόσο στα λεγόμενά του, όσο και στο... σόου που έκανε κατά την αποχώρησή του, πριν την λήξη της συνέντευξης, μιας και ενοχλήθηκε από ερώτηση δημοσιογράφου.</p>
      <p>ΥΓ4: Μαγεία η μαύρη φανέλα του Παναθηναϊκού.</p>
      <p>ΥΓ5: Δύο παιχνίδια είχε το χθεσινό πρόγραμμα της Ευρωλίγκας, 7 έχει απόψε... Κατανοητά τα προβλήματα με τις αεροπορικές εταιρείες, κατανοητά τα προβλήματα με τα δύσκολα ταξίδια, αλλά αυτό θα έπρεπε να επηρεάζει όλες τις ομάδες.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/01/politics/protes-apergies-gia-tin-kyvernisi-mitsotaki/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-01T06:33:30+00:00"/>
    <meta property="og:title" content="Πρώτες απεργίες για την κυβέρνηση Μητσοτάκη"/>
    <meta property="og:description" content="«Ανάμεικτο απολογισμό» για τους πρώτους τέσσερις μήνες της κυβέρνησης Μητσοτάκη βλέπει η αυστριακή εφημερίδα Salzburger Nachrichten. Πολυάριθμα δημοσιεύματα για τη νέα επικεφαλής της ΕΚΤ Κριστίν Λαγκάρντ."/>
  </head>
  <body>
    <article>
      <h1>Πρώτες απεργίες για την κυβέρνηση Μητσοτάκη</h1>
      <h2>«Ανάμεικτο απολογισμό» για τους πρώτους τέσσερις μήνες της κυβέρνησης Μητσοτάκη βλέπει η αυστριακή εφημερίδα Salzburger Nachrichten. Πολυάριθμα δημοσιεύματα για τη νέα επικεφαλής της ΕΚΤ Κριστίν Λαγκάρντ.</h2>
      <address><time datetime="2019-11-01T06:33:30+00:00">01 Nov 2019, 06:33</time> by <a rel="author">ΤοΒΗΜΑ Team</a></address>
      <p>«Ανάμεικτο απολογισμό» για τους πρώτους τέσσερις μήνες της κυβέρνησης Μητσοτάκη βλέπει η αυστριακή εφημερίδα Salzburger Nachrichten. Πολυάριθμα δημοσιεύματα για τη νέα επικεφαλής της ΕΚΤ Κριστίν Λαγκάρντ.</p>
      <figure>
        <img src="https://www.tovima.gr/wp-content/uploads/2019/11/01/DW-L-RGB_whitebg.jpg"/>
      </figure>
      <p>Επικαλούμενη εκτιμήσεις του Αυστριακού Πρακτορείου Ειδήσεων (APA), η Salzburger Nachrichten επισημαίνει ότι η θητεία της νέας κυβέρνησης «έχει σημαδευτεί από διαδηλώσεις, εκδηλώσεις διαμαρτυρίας και απεργίες, ωστόσο στις δημοσκοπήσεις η Ν.Δ. εξακολουθεί να προηγείται απέναντι στο αριστερό και λαϊκιστικό πρώην κυβερνών κόμμα του ΣΥΡΙΖΑ. Σύμφωνα με δημοσκόπηση του ινστιτούτου Pulse για τον τηλεοπτικό σταθμό ΣΚΑΪ, το 38,5% των ερωτηθέντων θα έδινε σήμερα την ψήφο του στη Ν.Δ. Ο ΣΥΡΙΖΑ θα έφτανε το 25%. Η αντίσταση απέναντι στη συντηρητική κυβέρνηση οφείλεται κυρίως στην οικονομική ένδεια, που παραμένει επίκαιρη, καθώς και στα άλυτα κοινωνικά προβλήματα».</p>
      <p>
        <a href="https://www.in.gr/2019/11/01/greece/sokaroun-oi-martyries-gia-foniko-sto-megara-ourliazan-ta-paidia-apo-tous-pyrovolismous/">Διαβάστε ακόμη : Σοκάρουν οι μαρτυρίες για το φονικό στο Μέγαρα – Ούρλιαζαν τα παιδιά από τους πυροβολισμούς</a>
      </p>
      <p>Σύμφωνα με τις ίδιες εκτιμήσεις «οι επικριτές του καταλογίζουν στον Μητσοτάκη ότι ακολουθεί καθαρά νεοφιλελεύθερη πολιτική, που θα μπορούσε να προκαλέσει νέο κύμα ανεργίας. Πρόσφατα το κομμουνιστικό συνδικάτο ΠΑΜΕ, το συνδικάτο των δημοσίων υπαλλήλων ΑΔΕΔΥ και το μετρό, καθώς και οι οδηγοί λεωφορείων της Αθήνας προχώρησαν σε απεργιακές κινητοποιήσεις. (…) Την περασμένη Πέμπτη 165 από τους συνολικά 300 Έλληνες βουλευτές ενέκριναν τον νέο αναπτυξιακό νόμο. Η Ν.Δ. βλέπει το πολυνομοσχέδιο ως ευκαιρία για την προσέλκυση «παραγωγικών επενδύσεων». Κυβερνητικοί κύκλοι επισημαίνουν ότι στα προηγούμενα δέκα χρόνια οι επενδύσεις μειώθηκαν κατά 40 δισεκατομμύρια ευρώ. Επιπλέον, η ανεργία στην Ελλάδα καταγράφει ένα από τα μεγαλύτερα ποσοστά στην ΕΕ».</p>
      <h3>Νουθεσίες από και …προς την Κριστίν Λαγκάρντ</h3>
      <p>Πολλά τα δημοσιεύματα στον γερμανόφωνο τύπο για τη νέα επικεφαλής της Ευρωπαϊκής Κεντρικής Τράπεζας (EKT) Κριστίν Λαγκάρντ, που από την Παρασκευή αναλαμβάνει και επισήμως τα καθήκοντά της στη Φρανκφούρτη, διαδεχόμενη τον Μάριο Ντράγκι. Νουθεσίες από την Frankfurter Allgemeine Zeitung (FAZ): «Πολλές φορές είναι οι λαϊκιστικές κυβέρνησεις που προκρίνουν μία πολύ επεκτατική νομισματική πολιτική. Πρόκειται για μία εξέλιξη ιδιαίτερα επικίνδυνη για μία κεντρική τράπεζα. Δεν προσφέρεται ως οικονομική πανάκεια η νομισματική πολιτική. Η Κριστίν Λαγκάρντ πρέπει να αξιοποιήσει την προεδρία της, για να επικεντρώσει και πάλι την ΕΚΤ στον πυρήνα της αποστολής της».</p>
      <p>Φαίνεται όμως ότι και η Λαγκάρντ έχει να απευθύνει παραινέσεις προς τους πολιτικούς στη Γερμανία- και όχι μόνο. Όπως επισημαίνει η οικονομική επιθεώρηση Handelsblatt, η Λαγκάρντ «την ερχόμενη Δευτέρα θα εκφωνήσει, στο Βερολίνο, ομιλία προς τιμήν του Βόλφγκανγκ Σόιμπλε. Όταν εκείνος ήταν υπουργός Οικονομικών είχε κατηγορήσει τον Μάριο Ντράγκι ως συνυπεύθυνο για την άνοδο της AfD λόγω της νομισματικής πολιτικής του. Θα καταφέρει η Λαγκάρντ να τερματίσει τις αιτιάσεις; Όσοι έχουν συνεργαστεί μαζί της λένε ότι επιδιώκει την επαφή με τους άλλους. Οι επικριτές του απερχόμενου προέδρου της ΕΚΤ Μάριο Ντράγκι ισχυρίζονταν ότι εκείνος δεν διέθετε αυτή την ικανότητα. Προτιμούσε να λαμβάνει σημαντικές αποφάσεις σε στενό κύκλο. Η απόφασή του για περαιτέρω χαλάρωση της νομισματικής πολιτικής τον Σεπτέμβριο είχε προκαλέσει βαθύ ρήγμα στο διοικητικό συμβούλιο της ΕΚΤ. Πολλά μέλη, μεταξύ αυτών και ο επικεφαλής της Μπούντεσμπανκ Γιενς Βάιντμαν, είχαν ασκήσει δημόσια κριτική στην απόφαση αυτή».</p>
      <h3>Διαδηλώσεις στη Φρανκφούρτη</h3>
      <p>Πρωτοβουλίες πολιτών και αντίπαλοι της παγκοσμιοποίησης έχουν προαναγγείλλει διαδηλώσεις στη Φρανκφούρτη για την πρώτη ημέρα της θητείας Λαγκάρντ. Αλλά μάλλον διάλεξαν …λάθος μέρα, γράφει η εφημερίδα Tageszeitung: «Η 1η Νοεμβρίου είναι των Αγίων Πάντων. Στο κρατίδιο της Έσσης, όπου βρίσκεται η έδρα της ΕΚΤ, μπορεί να μην είναι αργία, αλλά η κεντρική τράπεζα την έκανε αργία. Άλλωστε η ανεξαρτησία της αποτελεί ύψιστο αγαθό. Κατά συνέπεια η Λαγκάρντ θα προσέλθει τη Δευτέρα για πρώτη φορά στο γραφείο της, στη συνοικία Ostend της Φρανκφούρτης. Ατυχής σύμπτωση για τους ακτιβιστές της Extinction Rebellion, της Attac, των Fridays for Future, που προφανώς δεν το γνώριζαν και έχουν προετοιμάσει για την Παρασκευή εκδηλώσεις διαμαρτυρίας ενάντια στην ευρωπαϊκή νομισματική πολιτική».</p>
      <p>Γιάννης Παπαδημητρίου</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>
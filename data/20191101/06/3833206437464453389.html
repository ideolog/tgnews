<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Dnes-e-Denyat-na-narodnite-buditeli-910214"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T06:54:00+00:00"/>
    <meta property="og:title" content="Днес е Денят на народните будители"/>
    <meta property="og:description" content="На 1 ноември по традиция България чества Деня на народните будители. Празникът датира от първите год..."/>
  </head>
  <body>
    <article>
      <h1>Днес е Денят на народните будители</h1>
      <address>
        <time datetime="2019-11-01T06:54:00+00:00">01 Nov 2019, 06:54</time>
      </address>
      <p>На 1 ноември по традиция България чества Деня на народните будители. Празникът датира от първите години на ХХ век, а през 1922 година е включен в празничния календар на Царство България. Празнува се официално от следващата 1923 година. След 1944 година празникът е забранен от комунистическата власт. По предложение на основателя и председател на сдружение "Мати Болгария" Петър Константинов Денят на народните будители е възстановен като официален празник през 1992 година. 1 ноември е избран за дата на празника, тъй като по Юлианския календар е Ден на Свети Йоан Рилски Чудотворец - небесен покровител на България, който се почита и като първи народен будител.</p>
      <p>Сред другите будители са Константин Костенечки, Григорий Цамблак, Йоасаф Бдински, Владислав Граматик, Димитър Кантакузин, Петър Парчевич, Петър Богдан, Паисий Хилендарски, Матей Граматик, поп Пейо, Неофит Бозвели, Неофит Рилски, Иван Селимински, братята Димитър и Константин Миладинови, Георги Стойков Раковски, Васил Априлов, Васил Левски, Христо Ботев, Стефан Караджа, Хаджи Димитър, Любен Каравелов, Добри Чинтулов, Никола Бацаров, Иван Вазов, Григор Пърличев, Александър Екзарх, Никола Бобев, Стефан Антонов, Иван Богоров, Нешо Бончев и много други. Празникът се чества с вдигане на знамето пред Президентството и с факелни шествия в цялата страна.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88417"/>
    <meta property="og:site_name" content="Denník politika"/>
    <meta property="article:published_time" content="2019-11-01T06:35:02+00:00"/>
    <meta property="og:title" content="Katolícka cirkev si 1. novembra pripomína Sviatok všetkých svätých"/>
    <meta property="og:description" content="1.11.2019 (Webnoviny.sk) – Katolícka cirkev si 1. novembra pripomína Sviatok všetkých svätých, na ktorý 2. novembra nadväzuje deň spomienky na zosnulých. V katolíckej cirkvi je množstvo mužov a žien, ktorí boli vyhlásení za svätých. Podľa katolíckej viery existujú po smrti tri „destinácie“, a to nebeské kráľovstvo, očistec a večné zatratenie."/>
  </head>
  <body>
    <article>
      <h1>Katolícka cirkev si 1. novembra pripomína Sviatok všetkých svätých</h1>
      <address><time datetime="2019-11-01T06:35:02+00:00">01 Nov 2019, 06:35</time> by <a rel="author">Webnoviny</a></address>
      <p>1.11.2019 (Webnoviny.sk) – Katolícka cirkev si 1. novembra pripomína Sviatok všetkých svätých, na ktorý 2. novembra nadväzuje deň spomienky na zosnulých. V katolíckej cirkvi je množstvo mužov a žien, ktorí boli vyhlásení za svätých. Podľa katolíckej viery existujú po smrti tri „destinácie“, a to nebeské kráľovstvo, očistec a večné zatratenie.</p>
      <h3>Veriaci sa prichádzajú modliť k hrobom</h3>
      <p>Ako „všetkých svätých“ označujú ľudí prežívajúcich večnú radosť s Bohom v nebi. Okrem neba a pekla je tu ešte očistec, tam čakajú na vstup do Božieho kráľovstva ľudia, ktorí sa ešte potrebujú očistiť od dôsledkov zlých skutkov, ktorých sa v živote dopustili. To sú takzvaní verní zosnulí, inými slovami, duše v očistci.</p>
      <p>Cirkev veriacich povzbudzuje k modlitbe za zosnulých preto, že pre všetky duše v očistci na začiatku novembra možno získať takzvané odpustky.</p>
      <p>Prostredníctvom odpustkov, duchovného daru posielaného zosnulým, sa duše v očistci podľa cirkvi oslobodzujú od dôsledkov hriechov, ktoré spáchali počas pozemského života. Veriaci sa prichádzajú modliť k hrobom, lebo je to okrem spovede, modlitby a svätého prijímania jedna z možných podmienok na získanie odpustkov.</p>
      <h3>Dátum sviatku zmenil pápež Gregor III.</h3>
      <p>Sviečky na hroboch sú potom symbolickým vyjadrením ich modlitby a duchovného daru. Tiež pripomínajú život, ktorý vydáva svetlo a teplo, avšak zároveň sa pomíňa. Sú aj obrazom vzkriesenia, lebo kresťania veria, že pravdivým svetlom sveta je zmŕtvychvstaný Kristus.</p>
      <p>V minulosti sa tento sviatok slávil 13. mája. Slávnosť všetkých svätých sa prvýkrát slávila v Ríme 13. mája 609, keď pápež Bonifác IV. prebral od cisára Fokasa pohanský chrám všetkých bohov, takzvaný Pantheon, a zasvätil ho Preblahoslavenej Panne Márii a všetkým svätým mučeníkom.</p>
      <p>Pápež Gregor III. (731-741) zmenil slávenie všetkých svätých z 13. mája na 1. novembra, keď v Bazilike sv. Petra slávnostne posvätil kaplnku k úcte všetkých svätých.</p>
      <p>Viac k témam: <a href="https://www.webnoviny.sk/tag/cirkev/"><u>cirkev</u></a>, <a href="https://www.webnoviny.sk/tag/sviatok-vsetkych-svatych/"><u>Sviatok všetkých svätých</u></a><br/>Zdroj: Webnoviny.sk – <a href="https://www.webnoviny.sk/katolicka-cirkev-si-1-novembra-pripomina-sviatok-vsetkych-svatych-2/"><u>Katolícka cirkev si 1. novembra pripomína Sviatok všetkých svätých</u></a> © SITA Všetky práva vyhradené.</p>
    </article>
  </body>
</html>
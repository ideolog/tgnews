<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/unesco-pranyruje-vrazdy-novinaru-a-beztrestnost-jejich-pachatelu/1815838?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T06:42:00+00:00"/>
    <meta property="og:title" content="UNESCO pranýřuje vraždy novinářů a beztrestnost jejich pachatelů"/>
    <meta property="og:description" content="Paříž - Téměř devadesát procent lidí zodpovědných za zabití novinářů po celém světě v letech 2006 až 2018 uniklo trestu. Ve své čtvrteční zprávě to tvrdí Organizace Spojených národů pro výchovu, vědu a kulturu (UNESCO). Ve sledovaném období přitom násilnou smrtí zahynulo 1109 novinářů. V Evropě mezi nimi byli například slovenský novinář Ján Kuciak či maltská žurnalistka Daphne Caruanová Galiziová."/>
  </head>
  <body>
    <article>
      <h1>UNESCO pranýřuje vraždy novinářů a beztrestnost jejich pachatelů</h1>
      <address><time datetime="2019-11-01T06:42:00+00:00">01 Nov 2019, 06:42</time> by <a rel="author" href="http://www.ctk.cz/" target="_blank">ČTK</a></address>
      <p>Paříž - Téměř devadesát procent lidí zodpovědných za zabití novinářů po celém světě v letech 2006 až 2018 uniklo trestu. Ve své čtvrteční zprávě to tvrdí Organizace Spojených národů pro výchovu, vědu a kulturu (UNESCO). Ve sledovaném období přitom násilnou smrtí zahynulo 1109 novinářů. V Evropě mezi nimi byli například slovenský novinář Ján Kuciak či maltská žurnalistka Daphne Caruanová Galiziová.</p>
      <slideshow>
        <figure>
          <img src="https://i3.cn.cz/6/1550780892_P201902211119101.jpg"/>
        </figure>
        <figure>
          <img src="https://i3.cn.cz/6/1550777271_P201902211054001.jpg"/>
        </figure>
        <figure>
          <img src="https://i3.cn.cz/6/1550777162_P201902211051901.jpg"/>
        </figure>
        <figure>
          <img src="https://i3.cn.cz/6/1550777036_P201902211050301.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=2609">Fotogalerie: Vražda slovenského novináře Jána Kuciaka</a>
        </figcaption>
      </slideshow>
      <p>"Nejnebezpečnějším byl pro novináře arabský svět, následovaný regionem Latinská Amerika a Karibik a oblastí východní Asie a Oceánie," stojí ve zprávě UNESCO. V arabských státech podle ní zemřelo ve sledovaném období 30 procent všech zabitých novinářů, v Latinské Americe a Karibiku 26 procent a ve východní Asii a Oceánii 24 procent.</p>
      <p>Zprávu UNESCO zveřejnilo u příležitosti nadcházejícího Mezinárodního dne ukončení beztrestnosti za zločiny spáchané na novinářích, který letos připadá na sobotu.</p>
      <p>Podle generální tajemnice UNESCO Audrey Azoulayové chce organizace letos zbořit mýtus, že kvůli svému povolání násilnou smrtí umírají hlavně zahraniční novináři ve válečných zónách. Upozornit chce na osudy místních novinářů, které zabili kvůli práci na případech korupce a politických kauzách mimo oblasti ozbrojených konfliktů. V posledních dekádě bylo takových případů podle Azoulayové 93 procent. "Smrt novináře by nikdy neměla znamenat konec hledání pravdy," doplnila generální tajemnice UNESCO.</p>
    </article>
  </body>
</html>
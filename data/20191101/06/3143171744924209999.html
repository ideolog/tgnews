<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/il-rapper-siciliano-mak-canta-di-ricerca-insieme-a-tony-dallara.html"/>
    <meta property="og:site_name" content="Tempostretto"/>
    <meta property="article:published_time" content="2019-11-01T06:59:16+00:00"/>
    <meta property="og:title" content="Il rapper siciliano Mak canta di ricerca insieme a Tony Dallara"/>
    <meta property="og:description" content="È da poco in rotazione radiofonica e su Youtube il brano &quot;Anime&quot;, nuovo singolo del rapper Alessandro Macaluso, in arte Mak"/>
  </head>
  <body>
    <article>
      <h1>Il rapper siciliano Mak canta di ricerca insieme a Tony Dallara</h1>
      <address><time datetime="2019-11-01T06:59:16+00:00">01 Nov 2019, 06:59</time> by <a rel="author" href="https://www.tempostretto.it/author/pierluigi-siclari" target="_blank">Pierluigi Siclari</a></address>
      <p>È da poco in rotazione radiofonica e su Youtube il brano<b> </b><i><b>Anime</b></i><b>, nuovo singolo del rapper Alessandro Macaluso</b>, in arte <b>Mak</b>. La canzone vede anche il <b>ritorno sulla scena musicale di Tony Dallara</b>, vincitore del Festival di Sanremo nel ’60 con <i>Romantica</i>, insieme a Renato Rascel.</p>
      <h4>Le primissime esperienze</h4>
      <p><b>Nato a Palermo ventisette anni fa</b>, Mak si è avvicinato giovanissimo alla musica e al ballo. <i>“Ho iniziato, come molti, imitando Michael Jackson. <b>In breve tempo mi sono innamorato di ogni tipo di ballo</b>. Mio padre, inoltre, è un batterista, e anche io ho suonato questo strumento”.</i></p>
      <p>Tra le esperienze di Mak, anche quella, fatta da adolescente, come <b>inviato di Radio Azzurra</b>. <i>“Durante i primi anni di Facebook c’era una piattaforma streaming che permetteva a chiunque di trasmettere online. Facevo un programma che venne notato dagli speaker del format </i>Ikiwa<i> di Radio Azzurra. Iniziarono a prendermi bonariamente in giro, nello stile dello </i>Zoo di 105<i>, per intenderci. Poi mi invitarono in studio e <b>nacque una collaborazione per cui, per circa un anno, intervistavo i passanti nelle zone più centrali di Palermo</b>”.</i></p>
      <h4>Bam Bam Bam e il Festival Show</h4>
      <p>In seguito Mak si concentra a pieno sulla musica, e il suo<b> primo inedito, </b><i><b>Bam Bam Bam</b></i>, viene pubblicato nel maggio del 2017. Con <i>Bam Bam Bam</i> Mak arriva a esibirsi sul palco del <b>Festival Show</b>. <i>“In quell’occasione incontrai per la prima volta Tony Dallara, e <b>il produttore Vladimiro Tosetto mi propose un featurig</b>. Mi è stata data totale libertà, e ho iniziato a scrivere quello che sarebbe diventato il testo di </i>Anime<i>”.</i></p>
      <h4>“Anime” e Tony Dallara</h4>
      <p>
        <i>“La canzone racconta dell’<b>incontro tra due generazioni diverse</b>, e di un <b>percorso di ricerca</b>. Percorso lungo il quale spesso veniamo distratti da molte cose. <b>La ricerca dovrebbe portare al nostro proprio io</b>, e non a quei simboli che ci vengono imposti dall’esterno”.</i>
      </p>
      <figure>
        <iframe src="https://www.youtube.com/embed/rrbEmXUbOPo" width="640" height="360" data-service="Youtube" scrolling="no"/>
        <figcaption>Il vide ufficiale di “Anime”</figcaption>
      </figure>
      <p>
        <i>“In questo incontro Tony Dallara rappresenta appunto la saggezza di colui che ha già percorso una grande fetta del percorso in questione. <b>Conoscendolo, mi ha davvero spiazzato</b>. È una persona davvero alla mano, molto curiosa verso le novità. Ad esempio, lo stimolava comprendere la rapidità del linguaggio del rap.<b> Abbiamo parlato di tutto, e non ho affatto avvertito la differenza di età</b>”.</i>
      </p>
      <h4>Il rapporto con Messina</h4>
      <p>Mak ha un rapporto speciale con la città di Messina. <i>“È un posto che porto nel cuore. Mio padre in passato ha gestito un locale in via I settembre, e<b> ho vissuto a Messina per un paio di anni.</b> Abitavo in via Palermo e frequentavo sia quella realtà che quella del centro storico. A Messina, inoltre, ho iniziato a frequentare le discoteche, ricordo ancora il “Pomeriggio Giovane” al Re Vittorio, in Galleria Vittorio Emanuele. Purtroppo non ho ancora avuto modo di tornare a Messina come artista, e spero di poterlo fare presto”.</i></p>
      <h4>Progetti futuri</h4>
      <p><i>“Adesso sto lavorando a un album”</i> continua Mak. <i>“Sicuramente verrà anticipato da alcuni singoli. La caratteristica principale dell’album sarà la <b>presenza</b>, al suo interno, <b>di numerosi stili diversi, dalla trap al raggaeton passando per il pop-rock, tutti uniti al rap</b>”.</i></p>
      <figure>
        <img src="https://www.tempostretto.it/wp-content/uploads/2019/10/MAK-rapper-palermitano-2.jpg"/>
      </figure>
      <p>Prima di salutarci, Mak sottolinea l’importanza di puntare all’essenza delle cose ricordata da <i>Anime</i> citando gli ultimi versi della canzone: <i>“<b>Tante religioni professano un solo credo, diamoci le mani, crediamoci per davvero</b>”</i>.</p>
      <h3>Articoli correlati</h3>
    </article>
  </body>
</html>
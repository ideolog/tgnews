<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739462"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T06:34:00+00:00"/>
    <meta property="og:title" content="'เอ็ม ยัดตู้เย็น'สำนึก!จำต้องฆ่า ไร้เงินพากิ๊กไปเที่ยวเสม็ด"/>
    <meta property="og:description" content="'เอ็ม' ไหว้ขอโทษญาติผู้ตาย สารภาพจำเป็นต้องสังหาร 'เศรษฐินี' เพราะไม่มีเงินพากิ๊กสาวไปเที่ยวทะเล หวั่นโดนตีจาก"/>
  </head>
  <body>
    <article>
      <h1>'เอ็ม ยัดตู้เย็น'สำนึก!จำต้องฆ่า ไร้เงินพากิ๊กไปเที่ยวเสม็ด</h1>
      <address>
        <time datetime="2019-11-01T06:34:00+00:00">01 Nov 2019, 06:34</time>
      </address>
      <p>
        <b>"เอ็ม" ไหว้ขอโทษญาติผู้ตาย สารภาพจำเป็นต้องสังหาร "เศรษฐินี" เพราะไม่มีเงินพากิ๊กสาวไปเที่ยวทะเล หวั่นโดนตีจาก</b>
      </p>
      <p>กรณีเกิดเหตุฆาตกรรมโหด น.ส.วรรณี จิรเจริญยิ่ง อายุ 58 ปี เศรษฐินี โดยยัดตู้เย็นโรยปูนทับเพื่ออำพรางศพ ในอาคารพาณิชย์เลขที่ 90/3 หมู่ 3 ต.บ้านหลวง อ.จอมทอง จ.เชียงใหม่ ซึ่งผู้ตายมาปฏิบัติธรรมที่วัดพระธาตุศรีจอมทอง และหายตัวไปตั้งแต่วันที่ 18 ต.ค. พี่ชายไม่สามารถติดต่อได้จึงเดินทางมาหาและมาพบศพ ต่อมาชุดสืบสวนจับกุมตัวคนร้ายได้คือ นายวิฑูรย์ ศรีตะบุตร์ หรือ เอ็ม อายุ 39 ปี ชาวลำปาง<br/><br/>ความคืบหน้าเมื่อวันที่ 1 พ.ย. ที่ บช.ภ.5 นายเอ็ม อายุ 39 ปี ได้ให้การรับสารภาพขั้นตอนทั้งหมดว่า ลงมือฆ่าผู้ตายเพียงคนเดียว มันเริ่มต้นจากเดือน ต.ค.ตนเครียดมากเนื่องจากมีภาระการจ่ายเงินมาก ตกงาน ไม่มีเงินใช้ ค่าเทอมลูก 2 คนก็มาแล้ว แล้วยังมีลูกที่กำลังจะเกิดอีก ที่สำคัญที่สุดคือมีกิ๊กสาวที่จะต้องพาไปเที่ยวทะเลด้วย มันต้องใช้เงินมาก ถ้าไม่ดูแลกิ๊กสาวต้องตีจากแน่ คืนวันที่ 10 ต.ค.ขณะนั่งคิดไม่ตกอยู่ที่หน้าวัด จู่ๆก็นึกได้ว่าผู้ตายเป็นเศรษฐินี ร่ำรวยมีเงินทองมากมายเพราะเคยขับรถพาไปวัด และเคยพาลูกๆไปเที่ยวหา ผู้ตายก็มักจะให้เงินลูกๆตนกลับมาไม่มีเงินพากิ๊กไปเที่ยว</p>
      <figure>
        <img src="https://www.dailynews.co.th/admin/upload/20191101/news_HewOIDwfwm125954_533.jpg?v=20191101151?v=6697"/>
      </figure>
      <p>
        <b>
          <i>"ผมเก็บไปคิดอยู่นานจนถึงเวลา 07.00 น.วันที่ 11 ต.ค. ตัดสินใจไปเคาะประตูหน้าบ้านผู้ตาย แต่ผู้ตายไม่ออกมาเปิดให้จึงเดินไปเคาะประตูข้างบ้านแทน  ผู้ตายก็แง้มประตูออกมาดูหน้า ผมจึงผลักดันเข้าไปในบ้าน พูดคุยกันเล็กน้อยเรื่องที่ผมขอร้องให้ผู้ตายช่วยออกเงินดาวน์รถสองแถวให้หน่อย แต่ผู้ตายไม่ยอมช่วย จึงต่อยเข้าไปที่ใบหน้า 3 - 4 ครั้ง ทำให้ผู้ตายล้มลงกับพื้นห้อง ผมได้จับมัดไว้ก่อนบังคับให้บอกที่ซ่อนบัตรเอทีเอ็มและข่มขู่ให้บอกรหัส พอเขาบอกผมมัดมือไพล่หลังและเอาสก็อตเทปปิดปากไว้ จากนั้นก็ขับรถพาเขาไปกดเงินที่อำเภอฮอด และเช็กรหัสของบัตรว่าถูกต้องและกดเงินได้หรือไม่ โดยทดลองกดเงินสดออกมา 4 หมื่นบาท"</i>
        </b>
      </p>
      <figure>
        <img src="https://www.dailynews.co.th/admin/upload/20191101/news_uRpgSrUCOW125955_533.jpg?v=20191101151?v=8348"/>
      </figure>
      <p>นายเอ็ม สารภาพอีกว่า พอได้เงินมาแล้วก็ขับกลับมาที่บ้าน คิดว่าทำไงต่อดี จนมีความคิดว่าปล่อยให้มีชีวิตต่อไปไม่ได้ไม่งั้นถูกจับนอน จึงเอาถุงขยะคลุมหัวหวังให้ขาดอากาศหายใจ ระหว่างนั้นตนก็นั่งเล่นมือถือรอเวลาไปเรื่อยๆนานหลายชั่วโมง กระทั่งผู้ตายแน่นิ่ง ไม่หายใจ มั่นใจว่าเสียชีวิตแน่แล้ว ตนจึงออกจากบ้านไปเที่ยวในตัวเมืองเชียงใหม่ จากนั้นวันที่ 13 ต.ค. ก็กลับเข้ามาที่บ้านดูศพผู้ตาย และเอาบัตรเอทีเอ็มไปกเพื่อซื้อปูนซีเมนต์มา ก่อนจะล้มตู้เย็นให้นอนลงแล้วนำร่างผู้ตายยัดลงไปและเอาปูนโรยไว้เพื่อซับน้ำเหลืองไม่ให้ไหลออก จากนั้นก็ขับรถกลับเข้ามานอนกับกิ๊กสาว และชวนกันไปเที่ยวที่ จ.เชียงรายและจ.ลำปาง  <br/><br/><b><i>"พอเที่ยวเสร็จผมก็กลับมาที่เชียงใหม่ นำรถไปฝากไว้ที่ นายธีระยุทธ์ หรือตาม เขื่อนจันทึก ก่อนจะขึ้นเครื่องไปเที่ยวเกาะเสม็ด จ.ระยอง กับกิ๊กสาว หลังเที่ยวเสร็จก็เช่ารถจาก จ.ระยอง ขับเข้ากรุงเทพ แล้วให้กิ๊กสาวบินกลับเชียงใหม่ไปก่อน ส่วนผมหลังคืนรถที่เช่าแล้วได้เรียกแท็กซี่จากกรุงเทพฯเหมาไปยังนครปฐม นำเงินสดไปซื้อ จยย.แล้วจะขี่เลาะไปเรื่อยๆให้ข้ามชายแดน แต่สุดท้ายมาโดนรวบตัวที่นครสวรรค์ดังกล่าว ผมกดเงินมาทั้งหมดราว 1.7 ล้าน นำไปเช่าคอนโดที่ กทม. 100,000 กว่าบาท ซื้อรถ 170,000 บาท เหลือเงินที่ตัวประมาณ 1,200,000 กว่าบาท โดยกดเงินวันละราวๆ 140,000 บาท ไม่อยากกดเยอะกลัวทางธนาคารสงสัย"</i></b> นายเอ็ม สารภาพก่อนจะขอขมาญาติผุ้ตายแต่ญาติผู้ตายไม่ยกโทษให้.</p>
      <figure>
        <img src="https://www.dailynews.co.th/admin/upload/20191101/news_nNwBOVoMRU125957_533.jpg?v=20191101151?v=5257"/>
      </figure>
      <figure>
        <img src="https://www.dailynews.co.th/admin/upload/20191101/news_WrMAJbxdRG125956_533.jpg?v=20191101151?v=7586"/>
      </figure>
      <p><b>ข่าวที่เกี่ยวข้อง...<br/><a href="https://www.dailynews.co.th/crime/739461">ไม่อโหสิให้'เอ็ม ยัดตู้เย็น'แค้นถุงคลุมหัว-ปล่อยขาดใจ</a></b><br/> </p>
    </article>
  </body>
</html>
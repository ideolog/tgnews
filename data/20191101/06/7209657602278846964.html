<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/cinghiale-vergato-dario-benigni-1.4863658"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-01T06:00:14+00:00"/>
    <meta property="og:title" content="Cinghiale Vergato, parla l'aggredito. &quot;Io, quasi ucciso nel mio giardino&quot;"/>
    <meta property="og:description" content="Il racconto di Dario Benigni, il pensionato ferito dall'animale in casa sua: &quot;Un cane l’ha morso e mi ha salvato la vita&quot;"/>
  </head>
  <body>
    <article>
      <h1>Cinghiale Vergato, parla l'aggredito. "Io, quasi ucciso nel mio giardino"</h1>
      <h2>Il racconto di Dario Benigni, il pensionato ferito dall'animale in casa sua: "Un cane l’ha morso e mi ha salvato la vita"</h2>
      <address><time datetime="2019-11-01T06:00:14+00:00">01 Nov 2019, 06:00</time> by <a rel="author">PIER LUIGI TROMBETTA</a></address>
      <p>Vergato (Bologna), 1 novembre 2019<b> - "Ho sentito</b> abbaiare Lucky. Era molto nervoso, irrequieto. Sono sceso allora dalle scale interne, ho aperto la porta che dà sul giardino e si è scatenato l’inferno". A parlare è Dario Benigni, il fornaio in pensione di 85 anni di Vergato che lunedì è stato <b><a href="https://www.ilrestodelcarlino.it/bologna/cronaca/cinghiale-attacca-uomo-1.4854459">assalito da un cinghiale inferocito nel giardino</a></b> di casa sua, in via Lungoreno. <b>Lucky</b> è il suo amato cagnolino, compagno di vita, che aveva fiutato un intruso all’esterno dell’abitazione dando l’allarme.</p>
      <p><b>"Appena</b> ho messo i piedi fuori – continua Benigni, che è ricoverato all’ospedale Maggiore di Bologna, a causa delle ferite riportate – ho visto un cinghiale enorme. Perdeva sangue, probabilmente era stato colpito da qualcosa. Era imbizzarrito e mi ha aggredito subito colpendomi anche al viso. Non sono riuscito a tornare dentro casa, mentre Lucky abbaiava all’impazzata. Ho cercato di scappare e mi sono rifugiato dietro ad un albero, ma non è bastato. L’animale mi ha colpito ancora, poi mi ha fatto cadere e continuava a colpirmi con le zanne. Intanto le mie grida avevano attirato l’attenzione dei vicini di casa e un uomo (cacciatore, ndr ) è arrivato imbracciando un fucile. Ma non poteva sparare all’animale perché eravamo troppo vicini. Quando all’improvviso nel giardino è arrivato da fuori un cane nero, non so di chi era, che ha morsicato dietro l’animale. Ed è stato quello che probabilmente mi ha salvato la vita, visto che il cinghiale si è spostato distratto dal morso. Il vicino ha sparato e con solo un colpo ha freddato l’animale".</p>
      <p>"Gli infermieri del pronto intervento – continua il pensionato – sono stati bravissimi a prendersi cura di me e davvero li ringrazio. Come qui ora in ospedale. Ma sentirmi così bloccato a letto, impossibilitato a muovermi liberamente, mi rattrista molto".</p>
      <p><b>Sulla vicenda</b> stanno indagando i carabinieri della locale stazione. Il cinghiale forse era scappato nel giardino per sfuggire a una battuta di caccia nelle montagne vicine. "Il cinghiale – aggiunge Benigni – era ferito; non so se si sia ferito rompendo la mia rete, dato che le maglie sono grosse, o se qualche cacciatore l’avesse colpito in precedenza vista la sua furia inspiegabile".<br/>© RIPRODUZIONE RISERVATA</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/bologna/cronaca/cinghiale-attacca-uomo-1.4854459"/>
      </related>
    </article>
  </body>
</html>
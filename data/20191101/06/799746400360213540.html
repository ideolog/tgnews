<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/1/7102512/"/>
    <meta property="og:site_name" content="Європейська правда"/>
    <meta property="article:published_time" content="2019-11-01T06:07:34+00:00"/>
    <meta property="og:title" content="Brexit не відбувся вдруге: Британія поки залишається у складі ЄС"/>
    <meta property="og:description" content="У британському парламенту знову не вдалося затвердити вже нову угоду, про яку домовився Борис Джонсон."/>
  </head>
  <body>
    <article>
      <h1>Brexit не відбувся вдруге: Британія поки залишається у складі ЄС</h1>
      <address>
        <time datetime="2019-11-01T06:07:34+00:00">01 Nov 2019, 06:07</time>
      </address>
      <p>Велика Британія 31 жовтня мала вийти зі складу Європейського союзу, але Brexit не відбувся через те, що британський парламент не підтримав угоду з Брюсселем.</p>
      <p>Про це повідомляє "Європейська правда".</p>
      <p>Відповідно до початкового плану, Британія мала вийти з ЄС 31 березня 2019 року, але цього не сталося через <b><a href="https://www.eurointegration.com.ua/news/2019/03/12/7093872/">відмову</a></b> депутатів підтримати угоду з ЄС попереднього прем'єра Терези Мей.</p>
      <p>Тоді 27 країн ЄС домовилися надати відтермінування процесу Brexit на пів року – до 31 жовтня. Але у британському парламенту знову <b><a href="https://www.eurointegration.com.ua/news/2019/10/22/7102174/">не вдалося затвердити</a></b> вже нову угоду, про яку <b><a href="https://www.eurointegration.com.ua/news/2019/10/17/7101973/">домовився</a></b> Борис Джонсон.</p>
      <p>Він обіцяв <b><a href="https://www.eurointegration.com.ua/news/2019/09/6/7100441/">"швидше померти у канаві"</a></b>, ніж просити про відтермінування і наполягав на виході з ЄС угодою чи без 31 жовтня. Проте депутати завадили "жорсткому" Brexit і Джонсон змушений був просити про відстрочку.</p>
      <p>Країни ЄС вирішили вдруге відкласти Brexit <b><a href="https://www.eurointegration.com.ua/news/2019/10/28/7102354/">до 31 січня 2020 року</a></b>, але Британія може вийти з блоку раніше, якщо затвердить угоду.</p>
      <p>Поки невідомо, коли буде затверджена нова угода. У Британії на 12 грудня призначені <b><a href="https://www.eurointegration.com.ua/news/2019/10/31/7102467/">дострокові парламентські вибори</a></b> і не виключено, що голосування відбудеться вже після формування нового складу парламенту.</p>
      <p>Напередодні у Брюсселі заявили, що <b><a href="https://www.eurointegration.com.ua/news/2019/10/31/7102487/">очікують</a></b> від Британії кандидатуру єврокомісара до нового складу Європейської комісії, оскільки країна поки залишається членом ЄС.</p>
      <p>
        <b>Читайте також – <a href="https://www.eurointegration.com.ua/articles/2019/10/31/7102449/">"Вибори замість Brexit: чи здатний новий парламент вивести Британію з ЄС"</a></b>
      </p>
      <related>
        <a href="https://www.eurointegration.com.ua/news/2019/10/2/7101456/"/>
      </related>
    </article>
  </body>
</html>
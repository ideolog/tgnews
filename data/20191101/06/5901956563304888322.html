<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/racman-odkupil-lastno-vilo-238109"/>
    <meta property="og:site_name" content="Slovenske novice"/>
    <meta property="article:published_time" content="2019-11-01T06:45:00+00:00"/>
    <meta property="og:title" content="Racman odkupil lastno vilo?"/>
    <meta property="og:description" content="LJUBLJANA – Vsega 22 minut in 1,57 milijona evrov je bilo včeraj potrebnih, da je novega lastnika dobila več kot 600 kvadratnih metrov (bruto površine) velika vila na ljubljanski Galjevici, s pa..."/>
  </head>
  <body>
    <article>
      <h1>Racman odkupil lastno vilo?</h1>
      <h2>Izklicna cena na dražbi je bila 851.525 evrov, končna skoraj podvojena. Najvišji znesek ponudil R.E. Invest, katerega direktor je bil nekoč Urban Racman.</h2>
      <address><time datetime="2019-11-01T06:45:00+00:00">01 Nov 2019, 06:45</time> by <a rel="author">Aleksandar Lukić</a></address>
      <slideshow>
        <figure>
          <img src="https://www.slovenskenovice.si/images/slike/2019/10/14/1392721.jpg"/>
          <figcaption>Sergeja Racmana smo na Okrožnem sodišču v Ljubljani ujeli 30. maja letos. Zdaj se obravnav ne udeležuje več. FOTO: Aleksandar Lukić</figcaption>
        </figure>
        <figure>
          <img src="https://www.slovenskenovice.si/images/slike/2019/10/14/968519.jpg"/>
          <figcaption>Racmana, ki ima prebivališče prijavljeno v Bratislavi, išče tudi Interpol z rdečo tiralico.</figcaption>
        </figure>
        <figure>
          <img src="https://www.slovenskenovice.si/images/slike/2019/10/14/1393577.jpg"/>
          <figcaption>Hiša se skriva za visokim zidom. FOTO: Igor Mali</figcaption>
        </figure>
        <figure>
          <img src="https://www.slovenskenovice.si/images/slike/2019/10/14/1393795.jpg"/>
          <figcaption>Vilo je na koncu kupilo podjetje R.E. Invest za 1,570.000 evrov. Na sodišču jih je predstavljal odvetnik Mirko Filipović, ki se je na koncu športno rokoval z nasprotnico na dražbi, zastopnico DUTB, Cvetko Smrekar. FOTO: Marko Feist</figcaption>
        </figure>
      </slideshow>
      <p>LJUBLJANA – Vsega 22 minut in 1,57 milijona evrov je bilo včeraj potrebnih, da je novega lastnika dobila več kot 600 kvadratnih metrov (bruto površine) velika vila na ljubljanski Galjevici, s parkovno urejenim travnikom, zunanjim bazenom in samostojno garažo za več vozil. Nepremičnino, ki jo obdaja visoka ograja in je tako varna pred pogledi radovednežev, so (posredno) zarubili razvpitemu podjetniku <b>Sergeju Racmanu</b>. Ta je javnosti verjetno najbolj znan po Kolosej kinematografih, v zadnjih mesecih pa medije polni zaradi poslov, povezanih z domnevno prostitucijo. Prav zaradi slednjega je njegova fotografija pristala na policijskem seznamu iskanih oseb, za njim je izdana tudi Interpolova rdeča tiralica.</p>
      <blockquote>71<br/>ponudb so oddali dražitelji.</blockquote>
      <h3>Sedem dražiteljev</h3>
      <figure>
        <img src="https://www.slovenskenovice.si/images/slike/2019/10/14/968519.jpg"/>
        <figcaption>Racmana, ki ima prebivališče prijavljeno v Bratislavi, išče tudi Interpol z rdečo tiralico.</figcaption>
      </figure>
      <p>V sobi številka 6 Okrajnega sodišča v Ljubljani se je za vilo zaradi dolgov družbe Auctor, katere stoodstotni lastnik je Racman, v postopku javne dražbe spopadlo sedem dražiteljev. Ti so si vstopnico za sodelovanje kupili z vplačilom vsak po nekaj več kot 85.000 evrov varščine, boja zanjo pa Racman, ki po zadnjih javno dostopnih podatkih živi v Bratislavi, ni spremljal v živo.<br/>Dražba je bila sklicana ob 9.30. V manjšo sodno dvorano, v kateri ni bilo dovolj sedišč za vse, se je stisnilo 21 ljudi. Sodnica <b>Tatjana Kukanja </b>je med vsemi prisotnimi, tako zainteresirane javnosti kot dražiteljev, pobrala podatke in že povesem na začetku pojasnila, da bo najprej potekalo fotografiranje. Tistim, ki niso želeli biti na fotografijah, je dala možnost, da sodno sobo zapustijo, po terminu za fotografiranje pa so se lahko vrnili. Ponujeno so izkoristili skoraj vsi, le par pogumnežev je nastavilo svoj obraz objektivom, med drugimi edina fizična oseba, ki je sodelovala na dražbi, športni psiholog <b>Matej Tušak</b>. Po vrnitvi v sodno dvorano in nekaj besedah sodnice se je okoli 10. ure začelo zares.</p>
      <blockquote>Z našim denarjem kupujejo, je bilo slišati iz publike, ko je ceno višala državna DUTB.</blockquote>
      <h3>Višali po 10 tisočakov</h3>
      <p>Dražbo je s prvo ponudbo odprlo podjetje Boter R, nato pa se pri višanju zneska, vedno v koraku za najmanj 10.000 evrov (predlog enega od sodelujočih, da bi bil korak 5000 evrov, so kolegi dražitelji gladko zavrnili, češ, da bo dražba trajala predolgo), ni več pridružil. Iz minute v minuto je bilo bolj vroče, znesek za ogromno vilo z bazenom pa se je nenehno dvigal. Kaj hitro se je izkazalo, da bo glavna bitka za prestižno posestvo Ob dolenjski železnici z bazenom, samostojno garažo za več vozil v dveh nadstropjih in steklenjakom, potekala med tremi ponudniki. To so bili državna DUTB (med draženjem je bilo iz publike slišati, citiramo: »Z našim denarjem kupujejo!«), v postopku sicer tudi upnik (od Auctorja terjajo 2,3 milijona evrov), ter podjetji, ki sta, zanimivo, na istem naslovu, Bovin in R.E. Invest (varščino sta poleg omenjenih vplačali še podjetji Trezor in RRC računalniške storitve). V imenu R.E. Investa je ponudbe dajal odvetnik <b>Mirko Filipović</b>, prav njemu pa je DUTB oziroma njena predstavnica <b>Cvetka Smrekar</b> na koncu popustila in po 28 podanih ponudbah (vseh skupaj so dražitelji podali 71) prepustila nepremičnino za ceno, ki pa še vedno ne bo pokrila dolga, ki ga ima Auctor do DUTB.</p>
      <blockquote>Na začetku dražbe je sodnica dražitelje seznanila, da jih je dolžnik obvestil o zasedenosti nepremičnine z najemnikom in da je to že bilo sporočeno vsem oglednikom. Sodnica Tatjana Kukanja je dejala, da to ni ovira za prodajo. Novo dejstvo je zmotilo le enega dražitelja, ki ga je zanimalo, ali gre za pogodbo za določen ali nedoločen čas. Sodnica s tem podatkom ni razpolagala, drugi pa pripomb na to niso imeli in jih to očitno ni motilo. Maja 2016, tako je razvidno iz javno dostopnega cenilnega poročila, je bila nepremičnina nezasedena. Sodna izvedenka in cenilka <b>Eva Medved </b>je takrat zapisala: »Ob ogledu stavba ne daje videza vseljenosti, predvidevam, da dela še niso zaključena (del kratkotrajnih elementov) ali v stavbi potekajo dela preureditev.«</blockquote>
      <figure>
        <img src="https://www.slovenskenovice.si/images/slike/2019/10/14/1393795.jpg"/>
        <figcaption>Vilo je na koncu kupilo podjetje R.E. Invest za 1,570.000 evrov. Na sodišču jih je predstavljal odvetnik Mirko Filipović, ki se je na koncu športno rokoval z nasprotnico na dražbi, zastopnico DUTB, Cvetko Smrekar. FOTO: Marko Feist</figcaption>
      </figure>
      <p>Kmalu po dražbi so nekateri mediji pisali, da bi utegnil za tem podjetjem stati Racman. Iz javnih evidenc je razvidno, da je zdajšnji direktor Hrvat <b>Tomislav Rukavina</b>, stoodstotni lastnik slovenske družbe pa je zagrebško podjetje Alea automat klub. Pred Rukavino, tako kažejo javne evidence, je bil direktor <b>Urban Racman </b>– javnosti je znano, da ima Sergej Racman bratranca s takšnim imenom in priimkom. Je to le naključje? Odgovor, ali je bila nepremičnina kupljena za Sergeja Racmana, smo želeli dobiti pri odvetniku Filipoviću, a ta zadeve ni želel komentirati. Več smo želeli izvedeti neposredno v družbi R.E. Invest, kjer pa je signal ob vsakem našem klicu nakazoval, da je linija zasedena. </p>
      <figure>
        <img src="https://www.slovenskenovice.si/images/slike/2019/10/14/1393577.jpg"/>
        <figcaption>Hiša se skriva za visokim zidom. FOTO: Igor Mali</figcaption>
      </figure>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/01/az-oroszok-segitik-ki-a-nasa-t"/>
    <meta property="og:site_name" content="infostart"/>
    <meta property="article:published_time" content="2019-11-01T06:30:00+00:00"/>
    <meta property="og:title" content="Az oroszok segítik ki a NASA-t"/>
    <meta property="og:description" content="Pótlólagosan két Szojuz-MSz űrhajót fog megépíteni a Roszkoszmosz, az űrhajósok Nemzetközi Űrállomásra szállításakor pedig az orosz keret rovására biztosítanak majd helyet az amerikaiaknak, mert az Egyesült Államok még nem készült el saját új űrhajóival - mondta Dmitrij Rogozin, az orosz állami űripari vállalat igazgatója."/>
  </head>
  <body>
    <article>
      <h1>Az oroszok segítik ki a NASA-t</h1>
      <address><time datetime="2019-11-01T06:30:00+00:00">01 Nov 2019, 06:30</time> by <a rel="author">Infostart / MTI</a></address>
      <h3>Pótlólagosan két Szojuz-MSz űrhajót fog megépíteni a Roszkoszmosz, az űrhajósok Nemzetközi Űrállomásra szállításakor pedig az orosz keret rovására biztosítanak majd helyet az amerikaiaknak, mert az Egyesült Államok még nem készült el saját új űrhajóival - mondta Dmitrij Rogozin, az orosz állami űripari vállalat igazgatója.</h3>
      <p>"Utasítást adtam arra, hogy a Roszkoszmosz különítsen el eszközöket két űrhajó pótlólagos létrehozására. Gyárunk (a Szergej Koroljov nevét viselő Energia Rakéta- és Űripari Vállalat) kapacitása rendes esetben évi négy űrhajó, de ötöt is el lehet készíteni benne. Van erre lehetőség és élni fogunk vele. A szövetségi űrkutatási program szerinti terveinken felül két új űrhajót rendelünk meg pótlólagosan" - mondta Rogozin.</p>
      <p>Tájékoztatása szerint</p>
      <blockquote>az elsőt 2021-re építik meg űrturisták utaztatására,</blockquote>
      <p>a másodikat pedig a Nemzetközi Űrállomás nemzetközi személyzetének szállításához fogják majd felhasználni. Rogozin kijelentette, hogy a Roszkoszmosz segít majd az amerikai űrhajózási hivatal, a NASA asztronautáinak feljuttatásában az űrállomásra, aminek érdekében az orosz legénységek 2020-ban és 2021-ben "összehúzzák" majd magukat. Emiatt csökkentik a Nemzetközi Űrállomáson elvégzendő kísérletek számát is.</p>
      <p>Rogozin elmondta, hogy ezt Jim Bridenstine, a NASA igazgatója kérte tőle, mert indoklása szerint több időre van szükség ahhoz, hogy ellenőrizzék az új amerikai űrhajók baleseti rendszerének minden elemét.</p>
      <p>Az Interfax hírügynökség úgy értesült, hogy a Nemzetközi Űrállomásra tartó legközelebbi Szojuz űrhajón a NASA kérésére amerikai űrhajós veszi majd át a japán Hoside Akihiko helyét. Korábbi közlések szerint 2020-ra két orosz űrhajót terveztek felbocsátani az űrállomásra - a Szojuz MSz-16-ost és a Szojuz Msz-17-est. Utóbbi személyzete, 20 év óta először, kizárólag orosz kozmonautákból állt volna.</p>
      <p>A Roszkoszmosz sajtószolgálata korábban a TASZSZ orosz hírügynökséggel azt közölte, hogy az amerikai Space Adventures céggel közösen 2021-re tervezett űrturista-repülés részvevőinek listája még nem állt össze.</p>
      <p>A Valentyin Glusko nevét viselő Energomas Tudományos Termelési Egyesülés csütörtökön egyébként közölte, hogy szerződéses kötelezettségének megfelelően három RD-180-as típusú rakétahajtóművet küldött az Egyesült Államokba. Oroszország az ellene bevezetett amerikai szankciók ellenére szállíthat ilyen hajtóműveket a United Launch Alliance vállalat Atlas-V rakétái számára. Egy másik amerikai cég, az Orbital ATK RD-181-eseket kap az Antares rakétái számára, amelyek Cygnus típusú teherűrhajókat repítenek a Nemzetközi űrállomásra.</p>
      <p>Tavaly az amerikai megrendelők 11, idén júniusban pedig újabb három darab RD-180-as hajtóművet vehettek át az Energomas szerint.</p>
      <p>
        <i>Nyitókép: NASA</i>
      </p>
    </article>
  </body>
</html>
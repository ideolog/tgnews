<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619168/%DA%86%D8%B1%D8%A7-%D8%B2%DB%8C%D8%AF%D8%A7%D9%86-%D8%AD%D8%B3-%D9%85%DB%8C%E2%80%8C%DA%A9%D9%86%D8%AF-%D8%A8%DB%8C%D9%84-%D8%A8%D9%87-%D8%A7%D9%88-%D8%AE%DB%8C%D8%A7%D9%86%D8%AA-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T06:01:00+00:00"/>
    <meta property="og:title" content="چرا «زیدان» حس می‌کند «بیل» به او خیانت کرده است؟"/>
    <meta property="og:description" content="سرمربی تیم فوتبال رئال مادرید معتقد است رابطه او با ستاره ولزی تیمش دیگر درست شدنی نیست و بیل باید در ژانویه از تیم جدا شود."/>
  </head>
  <body>
    <article>
      <h1>چرا «زیدان» حس می‌کند «بیل» به او خیانت کرده است؟</h1>
      <address>
        <time datetime="2019-11-01T06:01:00+00:00">01 Nov 2019, 06:01</time>
      </address>
      <p>
        <i>سرمربی تیم فوتبال رئال مادرید معتقد است رابطه او با ستاره ولزی تیمش دیگر درست شدنی نیست و بیل باید در ژانویه از تیم جدا شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>زین‌‎الدین زیدان فردی مودب است که معمولا احساساتش را بروز نمی‌دهد. اما او که هدایت تیم فوتبال رئال مادرید را به عهده دارد، احساس می‌کند به او خیانت شده است. نه به خاطر مصدومیت ساق پا که از آخرین تعطیلات بین‌المللی باعث بازی نکردن او شده است، بلکه به خاطر رفتن به لندن به بهانه مراجعه به متخصص برای درمان مصدومیتش.</p>
      <p>پیش از این و در ماه اکتبر هم زیدان عصبانی بود که چرا بیل باید با شرایط بدنی نامناسب به تیم ملی ولز ملحق شود. از طرفی بیل هم بهانه‌ای برای برخورد متقابل داشت و اعتراض کرد که چرا در بازی مقابل کلاب بروژ در دیدار لیگ قهرمانان اروپا از او استفاده نشده است.</p>
      <figure>
        <img src="https://aftabnews.ir/files/fa/news/1398/8/10/353629_165.jpg"/>
      </figure>
      <p>این موضوع باعث شگفتی سرمربی فرانسوی شد. اول از همه به خاطر گفتگویی که او با بیل در ابتدای فصل داشت، زمانی که متوجه شد بیل قصد رفتن از تیم را ندارد و می‌خواهد بماند و خودش را ثابت کند. بعد از آن صحبت‌ها زیدان مطمئن و امیدوار شده بود، مخصوصا که از او پرسیده بود می‌تواند رویش حساب کند یا نه و این که برای فصل جدید انگیزه کافی دارد یا نه.</p>
      <p>به همین دلیل هم بود که از ابتدای فصل دقایقی به او بازی داد. تا قبل از دومین تعطیلات بین‌المللی ستاره ولزی رئال از ۱۰ بازی در ۸ بازی حضور پیدا کرده بود. حتی سرمربی فرانسوی توضیح هم داد که بازی ندادن به او در بازی مقابل بروژ به دلیل ریسک نکردن بوده و نمی‌خواسته او را با وجود مصدومیت بازی دهد.</p>
      <p>به این دلایل است که زیدان فکر می‌کند بیل به او خیانت کرده و دلیلی هم برای این کارش ندارد.</p>
      <p>باید دید بیل وقتی دوباره به تیم ملحق شد چه توضیحی برای این اتفاقات دارد. رودریگو هم در ترکیب تیم خوب کار کرده است و می‌تواند بیل را حتی بعد از بازگشت کنار بزند. مطبوعات مادرید که حتی قبل از شنیدن توضیحات بیل هم خبر از جدایی احتمالی این بازیکن در ماه ژانویه داده و مدعی شدند زیدان معتقد است دیگر نمی‌تواند رابطه خوبی با این بازیکن داشته باشد.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/derzhdep-oprilyudnit-dokumenti-po-ukrajini-detali-50051004.html"/>
    <meta property="og:site_name" content="НВ"/>
    <meta property="article:published_time" content="2019-11-01T06:08:00+00:00"/>
    <meta property="og:title" content="Держдеп США погодився опублікувати документи, пов’язані з Україною і Джуліані"/>
    <meta property="og:description" content="Держдепартамент США погодився оприлюднити архів документів, пов’язаних з політикою адміністрації президента щодо України і адвокатом Дональда Трампа Руді Джуліані."/>
  </head>
  <body>
    <article>
      <h1>Держдеп США погодився опублікувати документи, пов’язані з Україною і Джуліані</h1>
      <h2>Держдепартамент США погодився оприлюднити архів документів, пов’язаних з політикою адміністрації президента щодо України і адвокатом Дональда Трампа Руді Джуліані.</h2>
      <address>
        <time datetime="2019-11-01T06:08:00+00:00">01 Nov 2019, 06:08</time>
      </address>
      <p>Як повідомляє <a href="https://thehill.com/homenews/administration/468382-state-department-agrees-to-release-documents-on-giuliani">The Hill,</a> звіт з відповідним рішенням був напередодні переданий до федерального суду.</p>
      <p>Рішення було прийнято у відповідь на позов американської правозахисної організації American Oversight, яка веде розслідування щодо адміністрації Трампа і стежить за дотриманням Закону про свободу інформації.</p>
      <p>Відзначається, що Держдеп повинен надати організації листування між Джуліані і деякими радниками держсекретаря Майка Помпео, включаючи радника Держдепартаменту Ульріха Брехбуля і колишнього старшого радника держсекретаря Майкла Маккінлі.</p>
      <p>Туди ж будуть включені текстові повідомлення, листування в месенджерах, електронні листи і записи в календарі.</p>
      <p>Держдеп також погодився підготувати документи, що відображають спілкування між деякими урядовцями і будь-якими неурядовими особами стосовно колишнього посла США в Україні <a href="https://nv.ua/ukr/world/geopolitics/dzhuliani-prichetniy-do-vidstavki-posla-yovanovich-novini-svitu-50050713.html">Марі Йованович</a>. Відзначається, що пошук буде обмежений повідомленнями між Помпео, Брехбулем і заступником держсекретаря Джоном Салліваном.</p>
      <p>Суддя постановив, що у зовнішньополітичного відомства США є 30 днів, щоб подати відповідні документи.</p>
      <p>Раніше <a href="https://nv.ua/ukr/world/geopolitics/dzhuliani-oprilyudniv-chastinu-perepiski-z-volkerom-pro-ukrajinu-novini-svitu-50045387.html">Руді Джуліані оприлюднив частину свого листування</a> зі спецпредставником Держдепартаменту США з питань України Куртом Волкером.</p>
      <p>Листування свідчить, що Волкер допоміг зв’язатися Джуліані з оточенням президента України Володимира Зеленського.</p>
      <p>Нагадаємо, 26 вересня комітет з розвідки Палати представників США <a href="https://nv.ua/ukr/world/geopolitics/skarga-rozvidnika-na-rozmovu-trampa-iz-zelenskim-50044931.html">опублікував скаргу</a> співробітника американської спецслужби на телефонну розмову Дональда Трампа з Володимиром Зеленським.</p>
      <p>Вона <a href="https://nv.ua/ukr/world/countries/impichment-trampa-rozsekrechena-skarga-rozvidki-50044821.html">була розсекречена після публікації Білим домом стенограми цієї бесіди.</a></p>
      <p>Згідно з розшифровкою розмови, Трамп просив Зеленського відновити розслідування щодо компанії Burisma, з якою пов’язаний син Джо Байдена Хантер. Також перед розмовою Трамп призупинив виділення військової допомоги для України.</p>
      <p>Після скандалу навколо телефонної розмови спікер Палати представників <a href="https://nv.ua/ukr/world/geopolitics/u-ssha-ogolosili-pro-zapusk-proceduri-impichmentu-trampa-novini-svitu-50044590.html">Ненсі Пелосі оголосила про запуск процедури імпічменту</a> Трампа за ймовірний тиск на президента України.</p>
    </article>
  </body>
</html>
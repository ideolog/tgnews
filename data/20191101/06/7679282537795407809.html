<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-first-love-then-fight-and-later-boyfriend-went-to-university-and-beaten-up-his-girlfriend-2826554.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T06:33:43+00:00"/>
    <meta property="og:title" content="पहले प्यार, फिर तकरार और बाद में यूनिवर्सिटी जाकर कर दी प्रेमिका की पिटाई"/>
    <meta property="og:description" content="प्रेमिका रुहेलखंड विश्वविद्यालय के फार्मेसी विभाग की और प्रेमी बनारस हिंदू यूनिविर्सटी (बीएचयू) का। प्रेमी बनारस से प्रेमिका से मिलने रुहेलखंड विश्वविद्यालय पहुंचा जहां दोनों के बीच कहासुनी हो गई। इस..."/>
  </head>
  <body>
    <article>
      <h1>पहले प्यार, फिर तकरार और बाद में यूनिवर्सिटी जाकर कर दी प्रेमिका की पिटाई</h1>
      <address><time datetime="2019-11-01T06:33:43+00:00">01 Nov 2019, 06:33</time> by <a rel="author">प्रमुख संवाददाता, बरेली |</a></address>
      <p>प्रेमिका रुहेलखंड विश्वविद्यालय के फार्मेसी विभाग की और प्रेमी बनारस हिंदू यूनिविर्सटी (बीएचयू) का। प्रेमी बनारस से प्रेमिका से मिलने रुहेलखंड विश्वविद्यालय पहुंचा जहां दोनों के बीच कहासुनी हो गई। इस तकरार के बाद डीन स्टूडेंट वेलफेयर (डीएसडब्ल्यू) कार्यालय के सामने प्रेमी ने बौखलाकर प्रेमिका को पीट दिया। सिक्योरिटी वालों ने प्रेमिका को बचाया। प्रेमी को पकड़कर साथ ले गए। बाद में लिखित माफी मंगवाकर छोड़ दिया। गुरुवार को प्रेमी फिर पहुंचा पर सिक्योरिटी वालों ने उसे पहचानकर भगा दिया। मारपीट का मामला कुछ दिन पुराना है। दरअसल रुहेलखंड विश्वविद्यालय से बीफार्मा की पढ़ाई कर रही छात्रा का अफेयर बीएचयू के एक शोध छात्र से काफी समय से चल रहा है।</p>
      <p>छात्रा ने रुहेलखंड विश्वविद्यालय में बीफार्मा में एडमिशन ले लिया। वहीं प्रेमी बीएचयू से पीएचडी करने लगा। दोनों के बीच दूरियां बढ़ीं तो फोन पर ही विवाद शुरू हो गया। कुछ दिन पहले सुलह के लिए प्रेमिका ने अपने प्रेमी को विश्वविद्यालय मिलने के लिए बुलाया। प्रेमी ट्रेन पकड़कर विवि पहुंच गया। दोनों डीएसडब्ल्यू कार्यालय के बाहर मिले। इसी बीच दोनों के बीच लड़ाई होने लगी। आपा खोते हुए प्रेमी ने प्रेमिका को वहीं पर पीटना शुरू कर दिया। प्रेमिका ने भी कई थप्पड़ रसीद कर दिए।</p>
      <p>मारपीट होती देख सिक्योरिटी गार्ड दौड़े और प्रेमी को पकड़कर सुरक्षा प्रभारी के पास लेकर आए। प्रेमिका ने प्रेमी के खिलाफ शिकायत से इंकार कर दिया। कोई शिकायत न मिलने पर सुरक्षा प्रभारी ने प्रेमी को लिखित माफीनामा लेकर छोड़ दिया। सुरक्षा प्रभारी सुधांशु शर्मा ने बताया कि घटना कुछ दिन पहले की है। प्रेमी दोबारा कैंपस में प्रवेश न कर पाए इसके लिए उसकी फोटो भी दे दी गई है। उसको विवि में दोबारा न आने की नसीहत दी गई है।</p>
    </article>
  </body>
</html>
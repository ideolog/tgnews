<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/experts/2019/11/1/7102498/"/>
    <meta property="og:site_name" content="Європейська правда"/>
    <meta property="article:published_time" content="2019-11-01T06:45:34+00:00"/>
    <meta property="og:title" content="Євроінтеграція без диктатури: відповідь &quot;Слуги народу&quot; на критику опозиції"/>
    <meta property="og:description" content="Існують дві моделі парламентської євроінтеграції - централізована і децентралізована. Ми обираємо децентралізовану, що відповідає досвіду країн Центрально-Східної Європи."/>
  </head>
  <body>
    <article>
      <h1>Євроінтеграція без диктатури: відповідь "Слуги народу" на критику опозиції</h1>
      <address><time datetime="2019-11-01T06:45:34+00:00">01 Nov 2019, 06:45</time> by <a rel="author" href="https://www.eurointegration.com.ua/authors/mezentseva-mariya/" target="_blank">Марія Мезенцева</a></address>
      <p>
        <i>Відмова фракції "Слуга народу" розглядати законопроєкт про засади державної політики у сфері європейської інтеграції викликала гостре обурення в опозиції.</i>
      </p>
      <p>
        <i>Раніше ЄвроПравда публікувала <a href="https://www.eurointegration.com.ua/experts/2019/10/18/7101995/">критичний текст </a>представників фракції "Європейська солідарність", які вбачають у такому кроці більшості бажання де-факто відмовитися від курсу на вступ до ЄС.</i>
      </p>
      <p>
        <i>Тепер надаємо можливість представникам "Слуги народу" пояснити логіку своїх дій. </i>
      </p>
      <p>* * * * *</p>
      <p>Вже досить тривалий час в Україні ведеться дискусія про те, як має здійснюватися політика стосовно євроінтеграції, а також про те, яку саме роль треба відводити комітету Верховної Ради з питань інтеграції з Європейським Союзом.</p>
      <p>Наразі ця дискусія загострилася в результаті того, що було зареєстровано <a href="http://w1.c1.rada.gov.ua/pls/zweb2/webproc4_1?id=&amp;pf3511=66514">законопроєкт №1206</a>, який фактично запровадить жорстку централізовану модель роботи комітету.</p>
      <p>За оцінками депутатів фракції "Слуга народу", це може призвести до низки негативних наслідків. Саме тому з'явилася альтернативна точка зору, згідно з якою треба сфокусуватися на обговорюванні моделей роботи комітету перед реєстрацією відповідного законопроєкту. </p>
      <p>Крім того, нещодавно головне науково-експертне управління апарату Верховної Ради України дало негативний висновок на законопроєкт №1206. Це викликало <a href="https://www.eurointegration.com.ua/experts/2019/10/18/7101995/"><b>незадоволення у представників фракції "Європейська солідарність"</b></a>, які почали стверджувати, що монобільшість таким чином де-факто відмовляється від курсу на вступ до ЄС. Це твердження є не зовсім правильним, саме тому наразі я хочу роз'яснити, які шляхи пропонує команда "Слуги народу", і до яких європейських практик ми схиляємося.</p>
      <p>Питання функціонування парламентського євроінтеграційного комітету складається наразі з двох компонентів, які є концептуальними.</p>
      <aside>Перше – це те, яка модель може бути застосована для роботи комітету, а друге – яку саме функцію він повинен виконувати.</aside>
      <p>Якщо мислити глобально, спочатку ми повинні зробити крок назад і говорити про моделі, а не про норми, адже ті норми, які зараз закладені у законопроєкт №1206, пропонують саме ту модель, яка не зовсім приймається більшістю.</p>
      <p>Є низка досліджень стосовно інструментів, які використовують у країнах Центрально-Східної Європи, автором одного з яких є Даріус Жеруоліс – колишній очільник урядового офісу євроінтеграції в Литві.</p>
      <p>Він говорить про те, що наразі<b> існують дві моделі – централізована і децентралізована.</b></p>
      <p>Централізована передбачає той факт, що всі процеси є повністю сконцентровані в євроінтеграційному комітеті, він є відповідальним за розробку законопроєктів і саме він є тим самим "двигуном". При цьому в рамках цієї моделі секторальні комітети не відіграють майже ніякої ролі.</p>
      <p>Друга – децентралізована модель – якраз і є в нас зараз, а також функціонує в країнах Центрально-Східної Європи. При розробці законопроєктів провідну роль відіграють секторальні комітети, а євроінтеграційний комітет фактично слідкує за всіма процесами.</p>
      <p>В принципі, як показує практика, ніде немає централізованої моделі, де-факто все йде через децентралізовану. Маю тверде переконання, що це є правильним рішенням, тому що коли ми говоримо про політику – policy cycle, – ми беремо будь-яку сферу, чи то енергетику, чи то транспорт, і наближаємо законодавство в рамках того, як ми бачимо всю галузь, а всю галузь може бачити тільки конкретний секторальний комітет.</p>
      <p>І буде правильним, якщо саме секторальний комітет спільно з євроінтеграційним буде "вмонтовувати" європейські норми в конкретну сферу життєдіяльності держави. Тому в питанні вибору моделі краще зупинитися на децентралізованій моделі, яка є в нашій країні зараз.</p>
      <p>Друге питання – <b>це функція, яку буде відігравати євроінтеграційний комітет. </b>Яку обираємо ми? Політичну, наглядову, контролюючу чи законотворчу?</p>
      <p>Все-таки, озираючись на Польщу та Литву, можемо сказати, що в практиці цих країн комітет виконував більш наглядову функцію, оскільки всі законопроєкти розробляв урядовий офіс з євроінтеграційних питань.</p>
      <p>У нас він є, і краще наразі підсилювати його спроможність, а не дублювати функції. А для євроінтеграційного комітету залишити наглядову та політичну – комунікацію з Європарламентом, контроль за процесом наближення законодавства, комунікацію з секторальними комітетами. </p>
      <aside>А що нам натомість пропонує законопроєкт №1206? Жорстку централізовану модель, в рамках якої абсолютно все контролював би євроінтеграційний комітет.</aside>
      <p>У зв'язку з тим постає логічне питання: а чи зможе він це все зробити?</p>
      <p>Зараз ми працюємо у системі, де законотворчу функцію відіграють секторальні комітети, і, на мою думку, першим ризиком після ухвалення цього законопроєкту може стати саме зупинка всього існуючого процесу.</p>
      <p>По-друге, краще наразі визначитися із моделлю та перейняти практику Польщі й Литви, де в євроінтеграційні комітети входили члени інших секторальних комітетів.</p>
      <p>Це є дуже правильним рішенням – думати про те, як досягти синергії з іншими комітетами, а не починати відкрите протистояння з ними. Для того щоб визначитись із моделлю, нам необхідно створити робочу групу, до якої залучити представників представництва ЄС в Україні, Урядового офісу координації європейської та євроатлантичної інтеграції, експертного середовища та представників інших фракцій.</p>
      <p>Робота в такій синергії дасть нам змогу визначитись із чіткими елементами моделі, і вже на основі неї можна буде приступати до законопроєкту.</p>
      <p>Якщо ми хочемо досягти ефективного результату, то я бачу тільки такий шлях – шлях, який враховує контекст, позиції різних сторін і не буде створювати нам додаткових проблем.</p>
      <p>
        <i>Публікації в рубриці "Експертна думка" не є редакційними статтями і відображають винятково точку зору автора</i>
      </p>
      <p><pic src="https://img.eurointegration.com.ua/images/doc/d/6/d6d8079-160.jpg"/><br/><a href="https://www.eurointegration.com.ua/authors/mezentseva-mariya/">Марія Мезенцева <br/></a>заступник голови комітету Верховної ради з питань інтеграції України з Європейським Союзом ("Слуга народу")</p>
      <related>
        <a href="https://www.eurointegration.com.ua/experts/2019/10/18/7101995/"/>
      </related>
    </article>
  </body>
</html>
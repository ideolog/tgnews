<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739469"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T06:10:00+00:00"/>
    <meta property="og:title" content="&quot;สิระ&quot;พร้อมนั่งกมธ.ป.ป.ช.! ติงอย่าใช้ตำแหน่งเล่นการเมือง"/>
    <meta property="og:description" content="“สิระ”พร้อมนั่งกมธ.ป.ป.ช. แทน”พยม” มั่นใจ หากเป็นเรื่องที่ไม่ถูกต้อง ติง“เสรีพิศุทธ์'อย่าใช้ตำแหน่ง ประธานเป็นเครื่องมือทางการเมือง"/>
  </head>
  <body>
    <article>
      <h1>"สิระ"พร้อมนั่งกมธ.ป.ป.ช.! ติงอย่าใช้ตำแหน่งเล่นการเมือง</h1>
      <address>
        <time datetime="2019-11-01T06:10:00+00:00">01 Nov 2019, 06:10</time>
      </address>
      <p>
        <b>“สิระ”พร้อมนั่งกมธ.ป.ป.ช. แทน”พยม” มั่นใจ หากเป็นเรื่องที่ไม่ถูกต้อง ติง“เสรีพิศุทธ์"อย่าใช้ตำแหน่ง ประธานเป็นเครื่องมือทางการเมือง</b>
      </p>
      <p>เมื่อวันที่1 พ.ย.  นายสิระ เจนจาคะ ส.ส.กทม.พรรคพลังประชารัฐ (พปชร.) กล่าวถึงกรณีที่พรรคพลังประชารัฐจะเสนอชื่อตนเองเข้าไปทำหน้าที่ในกรรมาธิการการป้องกันและปราบปรามการทุจริตและประพฤติมิชอบ สภาผู้แทนราษฎร (กมธ.ป.ป.ช.)แทนนายพยม พรหมเพชร ส.ส.สงขลา พรรคพลังประชารัฐ  ที่จะยื่นลาออกในสัปดาห์หน้า เพราะมีความรู้สึกอึดอัดใจในการทำหน้า โดยเฉพาะการที่ต้องทำงานร่วมกับ พล.ต.อ.เสรีพิศุทธ์ เตมียาเวส ในฐานะประธาน กมธ. ใช้เวทีกมธ.หวังแค่ดิสเครดิตพล.อ.ประยุทธ์ จันทร์โอชา นายกรัฐมนตรีและรมว.กลาโหม ว่า ตนได้มีการพูดคุยกับนายพยม ซึ่งนายพยมได้เปรยกับตนหลายครั้งแล้วว่า อึดอัดใจที่ต้องเข้าร่วมประชุมกับพล.ต.อ.เสรีพิศุทธ์ ที่เป็นประธานกรรมาธิการ  ซึ่งตนก็เข้าใจความรู้สึกของนายพยมดี จึงได้มีการแจ้งให้ทราบพรรคทราบ ทั้งนี้ก็คงต้องรอให้พรรคมีมติออกมาก่อนว่า จะให้ตนไปทำหน้าที่แทนหรือไม่<br/><br/>“การไปทำหน้าที่แทนนายพยม ผมไม่ได้หวังที่จะเข้าไปเป็นศัตรูหรือขวางการทำหน้าที่ของ พล.ต.อ.เสรีพิศุทธ์ แต่ผมหวังเพียงที่จะให้กรรมาธิการชุดนี้ใช้เวทีของสภาผู้แทนราษฎรไปในทางที่ถูกที่ควร ใช้เงินทุกบาททุกสตางค์ให้คุ้มกับภาษีของประชาชนที่ต้องจ่ายเป็นเบี้ยประชุม ไม่ใช่ใช้ตำแหน่งประธานกรรมาธิการมาทำเพื่อประโยชน์ของตนเองและพวกพ้อง”นายสิระ กล่าว<br/><br/>นายสิระ กล่าวต่อว่า ตนอยากฝากไปถึงพล.ต.อ.เสรีพิศุทธ์ หากยังใช้กรรมาธิการป.ป.ช.เป็นเครื่องมือทางการเมืองเหมือนกับที่ผ่านมา โดยไม่คิดจะไปทำเรื่องอื่นที่เป็นประโยชน์กับประเทศชาติ คอยจ้องแต่จะทำลายพล.อ.ประยุทธ์ นายกรัฐมนตรีและ รมว.กลาโหม  พล.อ.ประวิตร วงษ์สุวรรณ รองนายกรัฐมนตรี ตนเชื่อว่าคงมี ส.ส.ในกรรมาธิการชุดนี้อีกหลายท่านที่ไม่อยากทำงานร่วมกับ พล.ต.อ.เสรีพิศุทธ์  เพราะไม่ว่าจะเป็นใครก็ย่อมกลัวการติดคุกติดตะรางจากการทำเรื่องที่ไม่ถูกต้องด้วยกันทั้งนั้น และตนก็จะไม่ยอมปล่อยผ่านในเรื่องที่ไม่ถูกต้องเช่นกัน.<br/><br/> </p>
    </article>
  </body>
</html>
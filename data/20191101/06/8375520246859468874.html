<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/health/suprun-rozpovila-pro-delikatnu-problemu-zi-zdorovyam-y-poyasnila-yak-z-neyu-borotisya-636739.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T06:21:00+00:00"/>
    <meta property="og:title" content="Супрун розповіла про делікатну проблему зі здоров'ям й пояснила, як з нею боротися"/>
    <meta property="og:description" content="Брак фізичної активності, обмеження калорій та нестача клітковини у раціоні призводять до закрепів - екскерівниця МОЗ"/>
  </head>
  <body>
    <article>
      <h1>Супрун розповіла про делікатну проблему зі здоров'ям й пояснила, як з нею боротися</h1>
      <address>
        <time datetime="2019-11-01T06:21:00+00:00">01 Nov 2019, 06:21</time>
      </address>
      <h4>Брак фізичної активності, обмеження калорій та нестача клітковини у раціоні призводять до закрепів - екскерівниця МОЗ</h4>
      <p>Колишня керівниця Міністерства охорони здоров'я Уляна Супрун розповіла про закрепи й пояснила, як з ними боротися.</p>
      <p>На своїй <a href="https://www.facebook.com/ulanasuprun/photos/a.1764564323828127/2475585472726005/?type=3&amp;theater">сторінці у Facebook</a> вона пояснила, що закреп — це клінічний діагноз, що ставлять у разі неповного випорожнення, складнощів із випорожненням, чи обох симптомів.</p>
      <p>У пацієнтів із закрепами часто бувають й інші симптоми: ущільнення калових мас, здуття і біль в животі. Дефекація може бути нормальною (принаймні, тричі на тиждень чи навіть щодня), але закрепи все одно присутні.</p>
      <p>У разі хронічних закрепів таке триває принаймні три місяці.  Закрепи поділяють на первинні (функціональні) і вторинні.</p>
      <p>Первинні — це коли причина в раціоні, роботі здорового загалом кишківника чи зневодненні, або порушенні режиму.</p>
      <p>За вторинними закрепами стоять інші хвороби, психосоціальні проблеми чи прийом лікарських препаратів. Закрепи притаманні передусім людям старшого віку, жінкам і дітям. В кожної із цих категорій свої причини і прояви.</p>
      <p>Здорових чоловіків середнього віку досить успішно захищає від закрепів тестостерон.</p>
      <p>Супрун перерахувала фактори ризику появи закрепів, крім віку і статі:</p>
      <ul>
        <li>Брак фізичної активності</li>
        <li>Суворе обмеження калорій</li>
        <li>Нестача клітковини в раціоні</li>
        <li>Значний прийом ліків, особливо діуретиків, алюмінієвмісних антацидів (препаратів для зниження кислотності шлунку) антидепресантів, опіатів, спазмолітиків, антиконвульсантів, препаратів заліза.</li>
        <li>Життя в сільській місцевості та холодному кліматі</li>
        <li>Закрепи стаються в подорожах, коли збиваються звичні години підйому, туалету, прийому їжі, і буває зневоднення та неможливість потрапити до вбиральні одразу, як закортіло</li>
        <li>Сильний стрес, дискомфорт</li>
      </ul>
      <p>«Загальний підхід до подолання функціональних закрепів такий: добитися полегшення клізмою чи супозиторіями, приймати послаблювальні і збільшувати споживання клітковини. При хронічних закрепах потрібно звернути увагу на тривожні сигнали, аби вчасно виявити і вилікувати, приміром, рак кишківника чи недостатність в роботі щитоподібної залози», - наголосила колишня очільниця МОЗ.</p>
      <p>При закрепах потрібно їсти більше овочів, пити багато води та займатися фізичними вправами, зменшити споживання солодощів, кави й алкоголю.</p>
      <p>«Хоча у випадку кави буває протилежне — кава може стимулювати перистальтику сигмоподібної кишки, тому багатьом людям це навпаки «допомагає», - додала Супрун.</p>
      <p>Інколи закрепи викликані іншими медичними станами. Вторинні закрепи бувають з низки причин. Ось найпоширеніші з них:</p>
      <ul>
        <li>Ліки: антациди, добавки заліза, опіати, психолітики, діуретики, трициклічні антидепресанти (зараз вони рідкість)</li>
        <li>Цереброваскулярна хвороба</li>
        <li>Депресія</li>
        <li>Діабет</li>
        <li>Синдром подразненого кишківника</li>
        <li>Гіпотироїдизм</li>
        <li>Менш поширеними причинами є брак магнію чи калію, надлишок кальцію, різні форми деменції, пухлини кишківника чи яєчників, тріщини кишківника, множинний склероз, автономні нейропатії, мала рухливість/інвалідність, чи пошкодження спинного мозку.</li>
      </ul>
      <p>«В цьому випадку мало харчуватися висівками — треба усувати головну причину, чи не давати їй погіршуватися. За протоколом, якщо регулярно живіт болить, то ваш сімейний лікар має направити вас до гастроентеролога. Біль в животі може бути симптомом синдрому подразненого кишківника. Багато хто боїться йти до гастроентеролога, бо цей лікар може призначити колоноскопію», - наголосила колишня в.о. глави МОЗ.</p>
      <p>Супрун назвала прості способи боротьби із закрепами:</p>
      <ul>
        <li>Ідіть до туалету одразу, як прокинетеся, чи після їжі.</li>
        <li>Якщо тіло кличе вас до вбиральні — мерщій. В цей момент якщо стриматися, то все може «позлипатися» і ущільнитися.</li>
        <li>Найкраще положення — коли коліна вищі за стегна. Чемні британські протоколи радять тримати у вбиральні ослінчика.</li>
        <li>Якщо ви мало рухаєтеся, те саме відбувається і з вашим кишківником. І тут ми вкотре нагадаємо про важливість фізичної активності.</li>
        <li>Їжте цільнозернові злаки, овочі та фрукти, багаті на клітковину. Ні, пюре на молоці з огірками ґайдлайни чомусь не радять. Кількість клітковини в раціоні слід збільшувати поступово, і досягнути 18-30 грамів на добу. Покращення настане упродовж чотирьох тижнів.</li>
        <li>Пийте достатньо води. Зневоднення призводить до закрепів. Втім, навіть якщо пити, коли хочеться (чи за режимом в разі дітей і літніх людей), закрепи все одно можуть бути з інших причин.</li>
        <li>Їжте фрукти чи сухофрукти, що містять сорбітол. Це природне послаблювальне. Сорбітолу багато в яблуках, персиках, фініках і чорносливі.</li>
        <li>Нагадаємо, <a href="https://glavcom.ua/country/health/suprun-prokomentuvala-informaciyu-pro-rizik-otrujennya-zabrudnenim-povitryam-v-ukrajini-634391.html">Супрун прокоментувала інформацію про ризик отруєння забрудненим повітрям в Україні</a></li>
      </ul>
      <related>
        <a href="https://glavcom.ua/news/analizi-ne-pidtverdili-sibirsku-virazku-u-ditini-na-ternopilshchini-636535.html"/>
        <a href="https://glavcom.ua/kyiv/news/u-kijevi-zalishilosya-pyat-doz-sirovatki-proti-difteriji--636460.html"/>
        <a href="https://glavcom.ua/world/observe/vcheni-rozpovili-koli-lyudstvo-pozbudetsya-vil-ta-gepatitu-v-636185.html"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-feel-sad-for-someone-deriving-sadistic-pleasure-msk-prasad-slams-farokh-engineer-2826548.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T06:27:03+00:00"/>
    <meta property="og:title" content="फारुख इंजीनियर पर भड़के एमएसके प्रसाद, ऐसे निकाली अपनी भड़ास"/>
    <meta property="og:description" content="टीम इंडिया के पूर्व विकेटकीपर बल्लेबाज फारुख इंजीनियर के एक बयान पर विवाद खड़ा हो गया है। फारुख ने एक इंटरव्यू में कहा कि उन्होंने भारतीय चयनकर्ताओं को विश्व कप 2019 के दौरान अनुष्का शर्मा को चाय..."/>
  </head>
  <body>
    <article>
      <h1>फारुख इंजीनियर पर भड़के एमएसके प्रसाद, ऐसे निकाली अपनी भड़ास</h1>
      <address><time datetime="2019-11-01T06:27:03+00:00">01 Nov 2019, 06:27</time> by <a rel="author">लाइव हिन्दुस्तान टीम,नई दिल्ली</a></address>
      <p>टीम इंडिया के पूर्व विकेटकीपर बल्लेबाज फारुख इंजीनियर के एक बयान पर विवाद खड़ा हो गया है। फारुख ने एक इंटरव्यू में कहा कि उन्होंने भारतीय चयनकर्ताओं को विश्व कप 2019 के दौरान अनुष्का शर्मा को चाय पिलाते हुए देखा था। इस बयान को लेकर अनुष्का शर्मा ने जहां सोशल मीडिया के जरिए करारा जवाब दिया, तो वहीं चीफ सिलेक्टर एमएसके प्रसाद ने भी इस पर अपनी प्रतिक्रिया दी है। प्रसाद ने कहा कि वो इस तरह की नकारात्मक बातें करके खुद को खुशी देना चाहते हैं।</p>
      <p>गुस्साए प्रसाद ने कहा, 'मुझे उस व्यक्ति के लिए दुख होता है जो घटिया बातों में उलझकर खुशी ढूंढ़ता है, जिससे वो झूठे और तुच्छ आरोपों के जरिए भारतीय कप्तान की पत्नी (अनुष्का शर्मा) और चयनकर्ताओं का अपमान और अनादर कर रहे हैं।' प्रसाद ने कहा, 'ये नहीं भूलना चाहिए कि इस चयन समिति को बीसीसीआई ने आम सालाना बैठक में उचित प्रक्रिया से नियुक्त किया है।'</p>
      <h3>
        <a href="https://www.livehindustan.com/cricket/story-if-anushka-sharma-felt-offended-i-apologise-to-her-says-farokh-engineer-2826477.html">अनुष्का शर्मा को अगर बुरा लगा तो मैं उनसे माफी मांगता हूं: फारुख इंजीनियर</a>
      </h3>
      <h3>
        <a href="https://www.livehindustan.com/cricket/story-anushka-sharma-reacted-of-farokh-engineer-statement-of-tea-serving-by-selectors-during-world-cup-2825366.html">फारुख इंजीनियर के बयान पर भड़कीं अनुष्का शर्मा, बताया पूरा सच</a>
      </h3>
      <p>उन्होंने कहा, '82 साल के व्यक्ति को परिपक्वता दिखानी चाहिए और भारतीय क्रिकेट के अपने दौर से आज तक हुई प्रगति का लुत्फ उठाना चाहिए।' इससे पहले इंजीनियर ने अनुष्का शर्मा से माफी भी मांगी। उन्होंने कहा कि ये बयान चयनकर्ताओं को लेकर दिया गया था और इसमें अनुष्का शर्मा को फालतू में घसीटा गया। </p>
    </article>
  </body>
</html>
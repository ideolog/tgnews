<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/afyonkarahisar-2019-unesco-yaratici-sehirler-agi-na-dahil-oldu-888520"/>
    <meta property="og:site_name" content="Onedio"/>
    <meta property="article:published_time" content="2019-11-01T06:18:54+00:00"/>
    <meta property="og:title" content="Afyonkarahisar, 2019 UNESCO 'Yaratıcı Şehirler Ağı'na Dahil Oldu"/>
    <meta property="og:description" content="Türkiye'de Gaziantep ile Hatay'ın ardından gastronomi alanında 2019 UNESCO &quot;Yaratıcı Şehirler Ağı&quot;na Afyonkarahisar da dahil oldu."/>
  </head>
  <body>
    <article>
      <h1>Afyonkarahisar, 2019 UNESCO 'Yaratıcı Şehirler Ağı'na Dahil Oldu</h1>
      <address><time datetime="2019-11-01T06:18:54+00:00">01 Nov 2019, 06:18</time> by <a rel="author" href="https://onedio.com/profil/freigeist" target="_blank">FreiGeist</a></address>
      <h4>Türkiye'de <a href="https://onedio.com/etiket/gaziantep/5c0d16a70161166d25a58349">Gaziantep</a> ile <a href="https://onedio.com/etiket/hatay/506b54330228f60917601c75">Hatay</a>'ın ardından gastronomi alanında 2019 UNESCO "Yaratıcı Şehirler Ağı"na <a href="https://onedio.com/etiket/afyon/5076bf570228f60917601ce8">Afyonkarahisar</a> da dahil oldu.</h4>
      <figure>
        <img src="https://img-s2.onedio.com/id-5dbbc942f887fd5c2d466ad7/rev-0/w-500/s-fdf4bd97af3b0a34ec23a46de9bb7d077fe51fb6.jpg"/>
      </figure>
      <p>"<a href="https://onedio.com/etiket/afyon/5076bf570228f60917601ce8">Afyonkarahisar</a> Mutfağı" konusunda Afyonkarahisar Valiliği, belediye başkanlığı, Zafer Kalkınma Ajansı ile kentteki sivil toplum kuruluşlardan oluşan ekibin, "UNESCO Yaratıcı Şehirler Ağı" ile ilgili uzun süredir çalışmaları başarıyla sonuçlandı.</p>
      <h3>Kentin coğrafi işaret tescili almış lokum, sucuk, haşhaş, keşkek ile patatesli köy ekmeği başta olmak üzere yöresel lezzetleri ve tatlıları markalaşma yönünde ilerliyor.</h3>
      <figure>
        <img src="https://img-s1.onedio.com/id-5dbbcb51b4733c8e2d824340/rev-0/w-500/s-ab71a5b301fb167eefb11098515d5eae74f491db.jpg"/>
      </figure>
      <h3>Kentin en ünlü lezzetlerinden biri de kaymak. Afyon kaymağının sırrı, özel kaplarda manda sütünden tekniğine uygun yapılmasında saklı.</h3>
      <figure>
        <img src="https://img-s1.onedio.com/id-5dbbcbb2503347b92e08a8b2/rev-0/w-500/s-9dee34bc0efee2cee8e2e80394e7a1cec6e7086f.jpg"/>
      </figure>
      <p>250 gramı 2 günde üretilebilen kaymağın, yüzde 60 manda sütünden yapılması gerekiyor. Sabah saatlerinde sağılan süt, kısık ateşte öğleye kadar kaynatılıyor ve üzeri bez parçalarıyla örtülerek terletiliyor.</p>
      <p>Mandalar akşam meradan döndükten sonra yeniden sağılarak, sabah kaynatılan sütün üzerine ilave yapılıyor ve tekrar kaynatılıyor. İşlemlerin ardından sütün üzerinde kalıplaşan kaymak kesilerek, buzdolabındaki özel kaplarda soğumaya bırakılıyor.</p>
      <h3>Yaratıcı Şehirler Ağı'na dahil olma süreci bir yıl önce başladı</h3>
      <figure>
        <img src="https://img-s1.onedio.com/id-5dbbceaf3e483b3031b3048c/rev-0/w-500/s-e106033e630a9daa61dd0eb898cb562a2bb5a9d7.jpg"/>
        <figcaption>ZAFTODER Yönetim Kurulu Başkanı Ali Gümüşhan, gazetecilere yaptığı açıklamada, <a href="https://onedio.com/etiket/afyon/5076bf570228f60917601ce8">Afyonkarahisar</a> Mutfağı'nın UNESCO "Yaratıcı Şehirler Ağı"na dahil olma sürecinin bir yıl önce başladığını söyledi. Gümüşhan, "Afyonkarahisar Mutfağımız' UNESCO 'Yaratıcı Şehirler Ağı'na dahil olmasıyla kentimizin lezzetleri tescillenmiş oldu. Artık, Afyonkarahisar'ımız marka şehir olma yönünde ilerlemektedir. Emeği geçen tüm çalışanlara teşekkür ediyoruz." ifadelerini kullandı.</figcaption>
      </figure>
      <h3>"Afyonkarahisar'ımızı marka şehir haline getirme gayreti içerisindeyiz"</h3>
      <figure>
        <img src="https://img-s2.onedio.com/id-5dbbcc659d5204b62f205a6f/rev-0/w-500/s-63ecdef124c260b5f1f9fa383c30c845560ccd0f.jpg"/>
        <figcaption><a href="https://onedio.com/etiket/afyon/5076bf570228f60917601ce8">Afyonkarahisar</a> Valisi Mustafa Tutulmaz da kentin daha önceden Termal Kentler Birliği'ne de dahil edildiğini, dünyada termal turizm kentleri arasında da önemli bir merkez haline geldiğini söyleyerek, 2019 UNESCO "Yaratıcı Şehirler Ağı"na Afyonkarahisar'ın dahil olmasına ilişkin, "Bunlar bizim için çok önemli. Çünkü artık şehirlerimizin markalaşması gerekiyor. Biz de Afyonkarahisar'ımızı marka şehir haline getirme gayreti içerisindeyiz. Bunun için il yöneticilerimiz, siyasilerimiz ve sivil toplum kuruluşlarımızca önemli çalışmalar yaptık. Bunların sonuçlarını da bir bir almaya başladık." diye konuştu.</figcaption>
      </figure>
      <p>Edebiyat, film, <a href="https://onedio.com/etiket/muzik/579b308d8acc3c5e26076ac3">müzik</a>, zanaat ve halk sanatları, tasarım, gastronomi ve medya olarak belirlenen 7 farklı temadan oluşturulan ağa, Türkiye'den tasarım dalında <a href="https://onedio.com/etiket/istanbul/501c48f7cc161f8ec13422a8">İstanbul</a>, zanaat ve halk sanatları dalında <a href="https://onedio.com/etiket/kutahya/5085ed11b815ea384225999e">Kütahya</a>, gastronomi dalında ise <a href="https://onedio.com/etiket/hatay/506b54330228f60917601c75">Hatay</a> ve <a href="https://onedio.com/etiket/gaziantep/5c0d16a70161166d25a58349">Gaziantep</a> dahil edilmişti.</p>
    </article>
  </body>
</html>
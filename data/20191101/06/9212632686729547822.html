<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/512773/anak-hidup-kali-kedua"/>
    <meta property="og:site_name" content="HM Online"/>
    <meta property="article:published_time" content="2019-11-01T06:15:13+00:00"/>
    <meta property="og:title" content="Anak 'hidup' kali kedua"/>
    <meta property="og:description" content="“PELUANG ‘hidup’ kali kedua diberikan Allah SWT supaya kami dapat menatap wajahnya buat kali terakhir sudah cukup membahagiakan saya. Walaupun hanya dipinjamkan sekejap, tetapi saya bersyukur,” kata penyampai radio THR Gegar, Shah Muhammad mengenai anaknya yang meninggal dunia empat hari selepas dilahirkan."/>
  </head>
  <body>
    <article>
      <h1>Anak 'hidup' kali kedua</h1>
      <address><time datetime="2019-11-01T06:15:13+00:00">01 Nov 2019, 06:15</time> by <a rel="author">Raja Noraina Raja Rahim</a></address>
      <p>“PELUANG ‘hidup’ kali kedua diberikan Allah SWT supaya kami dapat menatap wajahnya buat kali terakhir sudah cukup membahagiakan saya. Walaupun hanya dipinjamkan sekejap, tetapi saya bersyukur,” kata penyampai radio THR Gegar, Shah Muhammad mengenai anaknya yang meninggal dunia empat hari selepas dilahirkan.</p>
      <p>Shah atau nama sebenarnya Mohd Saharani Muhammad, 33, berkata, keajaiban berlaku kepada anaknya apabila disahkan meninggal dunia kira-kira jam 5 petang kelmarin, tetapi kembali bernyawa 10 minit kemudian.</p>
      <p>Bagaimanapun, katanya, hayat anaknya tidak bertahan lama apabila disahkan meninggal dunia kira-kira jam 2 pagi tadi di rumah keluarga isterinya, Izyan Shazana Mazlan, 32, di Taman Marida, Senawang di sini, akibat komplikasi jantung.</p>
      <p>Menurutnya, anak ketiga yang diberi nama Muhammad Aliff Khalifah dilahirkan Ahad lalu dan dikesan menghidap penyakit berkenaan dua hari selepas dilahirkan.</p>
      <p>“Anak saya dilahirkan normal dan doktor beritahu tiada sebarang masalah kesihatan walaupun dia lahir tiga minggu lebih awal daripada jangkaan. Isteri dan anak dibenarkan pulang keesokannya.</p>
      <p>“Namun pada Selasa, dia tiba-tiba sukar bernafas menyebabkan saya membawanya ke hospital swasta di Senawang sebelum dirujuk ke Hospital Tuanku Ja’afar Seremban (HTJS).</p>
      <p>“Doktor beritahu anak saya kritikal dan dimasukkan ke Unit Rawatan Rapi Neonatal (NICU) selain perlu bergantung dengan mesin bantuan pernafasan,” katanya ketika ditemui di rumah mentuanya di sini, semalam.</p>
      <p>Shah berkata, anaknya disahkan mengalami komplikasi jantung kiri menyebabkan tidak dapat hidup lama dan hanya bergantung kepada mesin bantuan pernafasan untuk bernyawa.</p>
      <p>“Saya tidak sanggup melihat keadaan anak yang dipenuhi wayar jadi saya dan isteri buat keputusan membenarkan mesin dicabut. Belum sempat mesin dicabut tahap oksigen menurun dan anak berhenti bernafas, tetapi kuasa Allah dia secara tiba-tiba bernafas semula.</p>
      <p>“Namun doktor beritahu hayatnya tidak lama dan kami diberi pilihan untuk meletakkan anak di NICU bagi pemantauan rapi atau membawanya pulang. Kami dan isteri sepakat bawa pulang bagi memberi peluang kepada keluarga menatap wajahnya buat kali terakhir,” katanya.</p>
      <p>Katanya, beliau reda dengan ketentuan Ilahi dan berterima kasih kepada semua rakan yang sentiasa mendoakan kesihatan anaknya sebelum ini.</p>
      <p>Jenazah Muhammad Aliff Khalifah selamat dikebumikan di Tanah Perkuburan Islam Taman Forest Heights di sini, jam 11 pagi, semalam.</p>
      <related>
        <h4>Berita Berkaitan</h4>
        <a href="https://www.hmetro.com.my/utama/2017/06/238231/aisya-anak-syurga"/>
        <a href="https://www.hmetro.com.my/mutakhir/2018/01/308086/jantung-terhenti-dua-kali"/>
        <a href="https://www.hmetro.com.my/mutakhir/2018/08/365104/terharu-dibantu"/>
        <a href="https://www.hmetro.com.my/mutakhir/2015/02/30004/hiba-dengar-nafas-muhammad"/>
        <a href="https://www.hmetro.com.my/mutakhir/2017/10/273544/ammar-derita-masalah-usus"/>
        <a href="https://www.hmetro.com.my/node/82436"/>
        <a href="https://www.hmetro.com.my/mutakhir/2018/03/317868/tolong-doa-je"/>
        <a href="https://www.hmetro.com.my/global/2018/09/375489/lahir-anak-depan-semua-anak"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/500-dolariv-na-misyac-nardep-belenyuk-vimagaje-pidvishchiti-rozmir-stipendiy-dlya-chempioniv-636553.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T06:00:01+00:00"/>
    <meta property="og:title" content="500 доларів на місяць. Нардеп Беленюк вимагає підвищити розмір стипендій для чемпіонів"/>
    <meta property="og:description" content="«Стипендії потрібно підіймати хоча б удвічі», - вважає «слуга народу»"/>
  </head>
  <body>
    <article>
      <h1>500 доларів на місяць. Нардеп Беленюк вимагає підвищити розмір стипендій для чемпіонів</h1>
      <address>
        <time datetime="2019-11-01T06:00:01+00:00">01 Nov 2019, 06:00</time>
      </address>
      <h4>«Стипендії потрібно підіймати хоча б удвічі», - вважає «слуга народу»</h4>
      <p>Розмір преміальних чемпіонам світу, Європи і Олімпійських ігор не підвищувався з часів Януковича. Про це в інтерв’ю <a href="https://glavcom.ua/interviews/-sportu-poza-politikoyu-ne-isnuje-pershe-velike-intervyu-nardepa-zhana-belenyuka-636477.html">«Главкому»</a> заявив видатний український борець греко-римського стилю, депутат від «Слуги народу» Жан Беленюк. За його словами тепер ситуація зрушила з місця і відповідний указ вже на столі глави держави. «Бракує тільки підпису президента. Ми чекаємо, коли він підпише указ про підвищення премій для спортсменів, які показують високі результати. Розмір преміальних не підвищувався з часів Януковича. На той час 12 тис. грн. дорівнювали $1,5 тис. Наразі 12 тис. грн. – це менше $500. На мій погляд, премії в будь-якому випадку треба підіймати хоча б удвічі. Та й то це менше, ніж показники інфляції і просідання національної валюти. Але хоч якось, потихеньку, але підтримувати спортсменів треба. Я не кажу про професійний бокс, теніс, там, де мільйонні гонорари. Але такі види як боротьба, гімнастика, легка атлетика, хоча вона й у середньому становищі, на мій погляд, бо у них багато закордонних стартів, фінансувати зобов’язані», - вважає Беленюк.</p>
      <p>Депутат зазначив, що чимало спортсменів живуть на одну зарплатню від міністерства. Тому стипендія в розмірі $1 тис. може бути суттєвою допомогою для підготовки.</p>
      <p>«У деяких випадках, спортсменам, які вже не молоді, в яких є родина і діти, це допомогатиме нормальному життю і покриватиме побутові витрати. Зважте, що спортсмени постійно на зборах, дружина/чоловік з дитиною сидять вдома і якщо при цьому бракує грошей, виникають непорозуміння. Не кожна жінка зрозуміє, навіщо займатися спортом, псувати здоров’я і не отримувати адекватних заробітків. Деякі спортсмени з 365 днів впродовж року 300 проводять на зборах, у дорозі і на змаганнях. Тому дуже важливо, щоб оплата цієї праці була пристойною», - наголосив борець-нардеп.</p>
      <p>Нагадаємо, 16 вересня Жан Беленюк приніс збірній України першу нагороду на чемпіонаті світу зі спортивної боротьби, що пройшов у Казахстані. <a href="https://glavcom.ua/sport/news/zhan-belenyuk-stav-pershim-v-ukrajinskiy-istoriji-dvorazovim-chempionom-svitu-z-greko-rimskoji-borotbi-625589.html">28-річний киянин завоював золоту медаль у ваговій категорії до 87 кг і став дворазовим чемпіоном світу</a> з греко-римської боротьби.</p>
      <p>Нещодавно Беленюк заявив, що <a href="https://glavcom.ua/country/politics/sluga-narodu-belenjuk-kazhe-shcho-zosereditsja-na-polititsi-pislja-olimpiadi-u-tokio-627001.html">повністю зосередиться на політиці після Олімпіади в Токіо</a> у 2020 році.</p>
      <blockquote>
        <b>Читайте також: </b>
        <a href="https://glavcom.ua/interviews/-sportu-poza-politikoyu-ne-isnuje-pershe-velike-intervyu-nardepa-zhana-belenyuka-636477.html">
          <b>«Спорту поза політикою не існує». Перше велике інтерв’ю нардепа Жана Беленюка</b>
        </a>
      </blockquote>
      <related>
        <a href="https://glavcom.ua/sport/publications/-sportu-poza-politikoyu-ne-isnuje-pershe-velike-intervyu-nardepa-zhana-belenyuka-636477.html"/>
        <a href="https://glavcom.ua/sport/news/nardep-belenyuk-prosit-klichka-kupiti-borcivskiy-kilim-ale-ne-kazhe-dlya-kogo-633866.html"/>
        <a href="https://glavcom.ua/sport/news/deputat-belenyuk-iniciyuvav-suttjeve-pidvishchennya-premialnih-dlya-uspishnih-sportsmeniv-633121.html"/>
      </related>
    </article>
  </body>
</html>
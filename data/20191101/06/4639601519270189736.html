<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/01/finance/forologiko-nomosxedio-entaksi-enoikion-sto-30-ton-ilektronikon-dapanon-apo-to-2020/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-01T06:29:41+00:00"/>
    <meta property="og:title" content="Φορολογικό νομοσχέδιο : Ενταξη ενοικίων στο 30% των ηλεκτρονικών δαπανών από το 2020"/>
    <meta property="og:description" content="Οι δαπάνες για ενοίκια θα μετρούν για την κάλυψη του ορίου 30% των ηλεκτρονικών δαπανών επί του εισοδήματος από το 2020, σύμφωνα με τον υπουργό Οικονομικών Χρήστο Σταϊκούρα."/>
  </head>
  <body>
    <article>
      <h1>Φορολογικό νομοσχέδιο : Ενταξη ενοικίων στο 30% των ηλεκτρονικών δαπανών από το 2020</h1>
      <h2>Οι δαπάνες για ενοίκια θα μετρούν για την κάλυψη του ορίου 30% των ηλεκτρονικών δαπανών επί του εισοδήματος από το 2020, σύμφωνα με τον υπουργό Οικονομικών Χρήστο Σταϊκούρα.</h2>
      <address><time datetime="2019-11-01T06:29:41+00:00">01 Nov 2019, 06:29</time> by <a rel="author">ΤοΒΗΜΑ Team</a></address>
      <p>Οι δαπάνες για <a href="https://www.tovima.gr/tag/enoikia/">ενοίκια </a>θα μετρούν για την κάλυψη του ορίου 30% των ηλεκτρονικών δαπανών επί του εισοδήματος από το 2020, ενώ εξετάζεται η θέσπιση κινήτρων προς τους φορολογούμενους προκειμένου να ζητούν αποδείξεις από συγκεκριμένες κατηγορίες επαγγελματιών που εμφανίζουν υψηλά ποσοστά φοροδιαφυγής.</p>
      <h3>Το νέο φορολογικό νομοσχέδιο</h3>
      <p>Αυτά προανήγγειλε, μεταξύ άλλων, ο υπουργός Οικονομικών <a href="https://www.tovima.gr/tag/%CF%87%CF%81%CE%AE%CF%83%CF%84%CE%BF%CF%82-%CF%83%CF%84%CE%B1%CF%8A%CE%BA%CE%BF%CF%8D%CF%81%CE%B1%CF%82/">Χρήστος Σταϊκούρας</a> μιλώντας στην τηλεόραση του Σκάι για το περιεχόμενο του νέου φορολογικού νομοσχεδίου.</p>
      <p>
        <a href="https://www.in.gr/2019/11/01/greece/diagnostika-kentra-louketo-apo-tis-21-noemvriou-megali-talaiporia-gia-tous-asfalismenous/">Διαβάστε ακόμη : Διαγνωστικά Κέντρα - Λουκέτο από τις 21 Νοεμβρίου – Μεγάλη ταλαιπωρία για τους ασφαλισμένους</a>
      </p>
      <p>Ο Χ. Σταϊκούρας διευκρίνισε ότι το νέο φορολογικό νομοσχέδιο θα τεθεί σε δημόσια διαβούλευση την ερχόμενη εβδομάδα προκειμένου να ψηφιστεί στη βουλή ως το τέλος του μήνα.</p>
      <p>«Πρόταγμά μας είναι να βοηθήσουμε τα μεσαία και τα χαμηλά εισοδήματα», δήλωσε ο υπουργός Οικονομικών, αναφερόμενος στους στόχους του νέου φορολογικού νομοσχεδίου.</p>
      <p>Οπως είπε, όσοι έχουν εισόδημα έως 8.500 ευρώ θα δουν μείωση του φόρου κατά 20%, ενώ για εισοδήματα άνω των 26.000 ευρώ η φορολογική ελάφρυνση θα κυμανθεί σε μονοψήφιο ποσοστό. Για τις επιχειρήσεις, και ιδιαίτερα για τις μεσαίες, η φορολογική ελάφρυνση θα ανέρχεται σε 41%.</p>
      <h4>Τα βασικότερα μέτρα</h4>
      <p>Μεταξύ των μέτρων που θα περιλαμβάνονται στο νέο φορολογικό νομοσχέδιο, όπως τα περιέγραψε ο Χ. Σταϊκούρας, είναι τα ακόλουθα:</p>
      <p>* Η μείωση από το 22% στο 9% του χαμηλού συντελεστή φορολογίας για εισοδήματα έως 10.000 ευρώ. Για το τμήμα του εισοδήματος από 10.000 ευρώ έως 20.000 ευρώ ο φορολογικός συντελεστής θα είναι 22%. Ολοι οι υπόλοιποι συντελεστές στην κλίμακα φορολογίας εισοδήματος θα μειωθούν κατά μία εκατοστιαία μονάδα.</p>
      <p>* Ο συνυπολογισμός και των δαπανών για ενοίκια για την κάλυψη του ορίου 30% των ηλεκτρονικών αποδείξεων που πρέπει να δηλώνουν από το 2020 όλοι οι φορολογούμενοι.</p>
      <p>Οπως είπε ο Χ. Σταϊκούρας, έχει διαπιστωθεί φοροδιαφυγή με τη μη δήλωση ενοικίων από ιδιοκτήτες ακινήτων. Σε ό,τι αφορά την ευκολία κάλυψης του ορίου 30% από τα νοικοκυριά παρέθεσε στοιχεία που δείχνουν πως για εισοδήματα έως 10.000 ευρώ οι ηλεκτρονικές δαπάνες που δηλώνονται ανέρχονται στο 44% του εισοδήματος, για εισοδήματα από 10.000 ευρώ έως 30.000 ευρώ δηλώνονται ηλεκτρονικές δαπάνες κατά μέσο όρο 36% και για τα υψηλότερα το μέσο ποσοστό δαπανών διαμορφώνεται στο 18%.</p>
      <h4>Επιπλέον φόρος 22% για μειωμένες δαπάνες</h4>
      <p>Ο υπουργός διευκρίνισε ότι στην περίπτωση που οι ηλεκτρονικές δαπάνες τις οποίες θα δηλώνει ένας φορολογούμενος είναι κάτω από το όριο του 30%, επί της διαφοράς θα επιβάλλεται φόρος με συντελεστή 22%.</p>
      <p>Είπε επίσης ότι υπάρχουν σκέψεις να θεσπιστούν κίνητρα προκειμένου οι φορολογούμενοι να ζητούν ηλεκτρονικές αποδείξεις από συγκεκριμένες κατηγορίες επαγγελματιών στους οποίους παρατηρούνται υψηλά ποσοστά φοροδιαφυγής.</p>
      <h4>Κίνητρα για αποδείξεις</h4>
      <p>* Η μετάταξη στον χαμηλό συντελεστή ΦΠΑ 13% από το 24% για τα κράνη ασφαλείας, τα παιδικά καθίσματα και βρεφικά είδη.</p>
      <p>* Η μείωση του συντελεστή φορολογίας των κερδών για επιχειρήσεις στο 24% από 28%, καθώς και η μείωση της φορολογίας των μερισμάτων που θα διανεμηθούν το 2020 από το 10% στο 5%.</p>
      <p>* Η αναστολή για τρία χρόνια του ΦΠΑ για όλα τα νεόδμητα ακίνητα που διαθέτουν οικοδομική άδεια από το 2006 καθώς και η αναστολή του φόρου υπεραξίας για αντίστοιχο χρονικό διάστημα.</p>
      <p>* Η έκπτωση 40% της δαπάνης για εργασίες επισκευής ακινήτων από τον φόρο εισοδήματος.</p>
      <p>* Η θέσπιση πάγιας ρύθμισης των οφειλών των φορολογουμένων προς την εφορία σε 24 έως 48 δόσεις. Θα προβλέπονται εισοδηματικά κριτήρια με βάση τα οποία θα καθορίζεται το ύψος της δόσης. Το επιτόκιο της ρύθμισης δεν θα είναι σταθερό.</p>
      <p>* Η θέσπιση κινήτρων για δράσεις εταιρικής κοινωνικής ευθύνης ενώ θα προβλέπονται υπερεκπτώσεις φόρου για δράσεις βιώσιμης ανάπτυξης από επιχειρήσεις, όπως η ηλεκτροκίνηση.</p>
      <p>* Ειδικό καθεστώς κινήτρων για όσους έχουν τη φορολογική τους κατοικία στην Ελλάδα. Εξετάζεται το μοντέλο της Ιταλίας, με στόχο την προσέλκυση επενδύσεων.</p>
      <p>* Η μείωση στο 10% του φόρου στους αγροτικούς συνεταιρισμούς.</p>
      <h4>Χορήγηση 2000 ευρώ για κάθε παιδί</h4>
      <p>Ο υπουργός Οικονομικών αναφέρθηκε σε δύο ακόμη μέτρα στα οποία θα προχωρήσει η κυβέρνηση: τη μείωση των ασφαλιστικών εισφορών και τη χορήγηση 2.000 ευρώ για κάθε παιδί που θα γεννηθεί από το 2020 και μετά, τα οποία, εξήγησε, θα περιληφθούν σε άλλα νομοσχέδια.</p>
      <p>Ανακοίνωσε ακόμη ότι το 2020 θα ληφθούν αποφάσεις που αφορούν στις αντικειμενικές αξίες των ακινήτων, τον αιγιαλό, την πάταξη του λαθρεμπορίου στα καύσιμα και τα καπνικά, καθώς και στη φορολογία των αυτοκινήτων.</p>
      <p>Συγκεκριμένα, αναφερόμενος στο θέμα των αυτοκινήτων, είπε ότι το επόμενο έτος η κυβέρνηση θα καταλήξει στις αποφάσεις της, οι οποίες θα πρέπει να λαμβάνουν υπόψη την κοινοτική οδηγία, το ζήτημα της ανανέωσης του στόλου αλλά και τη θέσπιση κινήτρων για ηλεκτροκίνηση.</p>
      <p>Για τις ληξιπρόθεσμες οφειλές του Δημοσίου προς ιδιώτες – υπερβαίνουν τα 2 δισ. ευρώ – ο Χ. Σταϊκούρας διαβεβαίωσε ότι ο στόχος της κυβέρνησης είναι η εκκαθάρισή τους μέσα στα επόμενα δύο χρόνια. Σχέδιο έχει αποσταλεί στους θεσμούς. Ανέφερε πάντως ότι υπάρχει μέρος των οφειλών αυτών για το οποίο δεν υπάρχουν είτε αποδέκτες είτε παραστατικά.</p>
      <h4>Για το υπερπλεόνασμα</h4>
      <p>Για το ενδεχόμενο να επιτευχθεί υπερπλεόνασμα στο τέλος του έτους, ο υπουργός Οικονομικών είπε ότι θα φανεί από τα στοιχεία εκτέλεσης του προϋπολογισμού εντός Νοεμβρίου.</p>
      <p>«Ο πρωθυπουργός θα κρίνει και θα αξιολογήσει πώς θα διανεμηθεί το όποιο υπερπλεόνασμα, αν προκύψει» δήλωσε, επισημαίνοντας ότι υπάρχουν πολλές σκέψεις που αφορούν τόσο την πλευρά των φορολογικών ελαφρύνσεων όσο και των δαπανών.<br/>Σε κάθε περίπτωση, η κυβέρνηση θα ενημερώσει τους θεσμούς σχετικά με τις αποφάσεις της για το υπερπλεόνασμα, «αλλά αυτό δεν σημαίνει ότι θα συμφωνήσουμε», διευκρίνισε ο Χ. Σταϊκούρας.</p>
      <p>Για τα αναδρομικά που διεκδικούν οι συνταξιούχοι, ο κ. Σταϊκούρας είπε ότι η κυβέρνηση θα εφαρμόσει τις δικαστικές αποφάσεις στο πλαίσιο του δημοσιονομικού χώρου και των δημοσιονομικών προτεραιοτήτων της.</p>
      <p>«Θα πρέπει να δούμε ποιες είναι οι αποφάσεις, να γνωρίζουμε το ύψος των αναδρομικών και το χρονικό διάστημα που αφορούν», εξήγησε.</p>
      <p>Ανέφερε, τέλος, ότι ξεκίνησε από χθες η μείωση των χρεώσεων των τραπεζών με ανακοίνωση που έκανε συστημικός τραπεζικός όμιλος.</p>
      <p>Πηγή: ΑΠΕ</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>
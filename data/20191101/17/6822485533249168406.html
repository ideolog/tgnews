<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980810094.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-01T17:18:00+00:00"/>
    <meta property="og:title" content="توضیحات وزارت اقتصاد درباره خبر به رسمیت شناختن تحریم‌های شورای امنیت"/>
    <meta property="og:description" content="به گزارش فارس، وزارت امور اقتصادی و دارایی در پاسخ به خبر «دولت برای کسب رضایت FATF تحریم های شورای امنیت را به رسمیت شناخت» توضیحاتی منتشر کرد. در توضیحات وزارت اقتصاد آمده است:"/>
  </head>
  <body>
    <article>
      <h1>توضیحات وزارت اقتصاد درباره خبر به رسمیت شناختن تحریم‌های شورای امنیت</h1>
      <address>
        <time datetime="2019-11-01T17:18:00+00:00">01 Nov 2019, 17:18</time>
      </address>
      <p>اظهار نظر در خصوص موضوعات حقوقی پیچیده و مرتبط با منافع ملی مانند FATF که جنبه بین المللی دارد، نیازمند بررسی های جامع، عمیق و همه جانبه نگر از سوی صاحبنظران است.</p>
      <p>به گزارش فارس، وزارت امور اقتصادی و دارایی در پاسخ به خبر «دولت برای کسب رضایت FATF تحریم های شورای امنیت را به رسمیت شناخت» توضیحاتی منتشر کرد. در توضیحات وزارت اقتصاد آمده است:</p>
      <p>در پاسخ به مطلب مورخ ۹۸/۸/۶ خبرگزاری فارس با عنوان « دولت برای کسب رضایت FATF تحریم های شورای امنیت را به رسمیت شناخت» که بر اساس سوء برداشت نویسنده محترم از محتوای آیین نامه اجرایی قانون مبارزه با پولشویی و تامین مالی تروریسم نگاشته شده است، باید اذعان کرد، متاسفانه این مطلب بدون آگاهی و اشراف به سیر تهیه و تدوین ومحتوای آیین نامه مذکور که اخیرا از سوی هیات وزیران مصوب شده انتشار یافته است.<br/>لذا با هدف تنویر افکار عمومی، توضیحاتی را در این خصوص به استحضار مخاطبان محترم آن رسانه می رساند:</p>
      <p>این آیین نامه در شورای عالی مقابله و پیشگیری از جرایم پولشویی و تامین مالی تروریسم، با حضور نمایندگان قوه مجریه، نماینده رییس قوه قضاییه، نماینده دادستان کل کشور، نماینده سازمان بازرسی کل کشور، رییس سازمان اطلاعات سپاه پاسداران انقلاب اسلامی و سه نفر از نمایندگان مجلس شورای اسلامی تهیه شده است و تمام تعاریف و مواد آن‌ در این‌ شورا بحث و‌ بررسی و در نهایت مورد تایید اعضاء قرار گرفته است.</p>
      <p>در واقع این آیین نامه مطابق با نیازهای کشور در حوزه مبارزه با پولشویی و تامین مالی تروریسم و بر اساس قوانین داخلی و‌ با بهره گیری از نظرات کارشناسان حقوقی، امنیتی،سیاست خارجی،اقتصادی و ... تدوین شده است.</p>
      <p>شایان ذکر است این آئین نامه پس از تدوین در شورای عالی مقابله و پیشگیری از جرایم پولشویی و تامین مالی تروریسم و تایید رییس محترم قوه قضاییه، در هیات دولت طرح و تصویب شده است.</p>
      <p>همچنین همانگونه که در آئین نامه به وضوح در تعریف فهرست تحریمی آمده است" این فهرست براساس شرایط تعیین شده در قانون مبارزه با پولشویی و تامین مالی تروریسم مصوب ۱۳۹۴ و اصلاحات بعدی آن تعیین می شود"، لذا بیان جمله «این آیین نامه خلاف قانون است» در مطلب خبرگزاری فارس، بسیار جای سوال و تعجب دارد.</p>
      <p>در پایان تأکید می نماید، اظهار نظر رسانه ای در خصوص موضوعات حقوقی پیچیده و مرتبط با منافع ملی مانند FATF که جنبه بین المللی دارد، نیازمند بررسی های جامع، عمیق و همه جانبه نگر از سوی صاحبنظران است و انتظار می رود، رسانه ها با تدقیق بیشتر در رسانه ای کردن این موضوعات، از بروز التهاب آفرینی در جامعه پیشگیری نمایند.</p>
    </article>
  </body>
</html>
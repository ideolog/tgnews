<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B1%D9%88%D8%B3%DB%8C%D9%87-%D8%A7%D8%AA%D9%87%D8%A7%D9%85-%D8%A2%D9%85%D8%B1%DB%8C%DA%A9%D8%A7-%D9%85%D8%A8%D9%86%DB%8C-%D8%A8%D8%B1-%D8%AF%D8%AE%D8%A7%D9%84%D8%AA-%D8%AF%D8%B1-%D8%A7%D9%85%D9%88%D8%B1-%D8%AF%D8%A7%D8%AE%D9%84%DB%8C-%D8%AF%D8%B1-%D8%B4%DB%8C%D9%84%DB%8C-%D8%B1%D8%A7-%D8%B1%D8%AF-%DA%A9%D8%B1%D8%AF-20191101/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-01T17:26:15+00:00"/>
    <meta property="og:title" content="روسیه اتهام آمریکا مبنی بر دخالت در امور داخلی در شیلی را رد کرد"/>
    <meta property="og:description" content="روسیه اتهامات آمریکا مبنی بر دخالت این کشور در امور داخلی شیلی و روند برگزاری انتخابات در این کشور را رد کرد."/>
  </head>
  <body>
    <article>
      <h1>روسیه اتهام آمریکا مبنی بر دخالت در امور داخلی در شیلی را رد کرد</h1>
      <address>
        <time datetime="2019-11-01T17:26:15+00:00">01 Nov 2019, 17:26</time>
      </address>
      <p>
        <b>روسیه اتهامات آمریکا مبنی بر دخالت این کشور در امور داخلی شیلی و روند برگزاری انتخابات در این کشور را رد کرد.</b>
      </p>
      <p>بر اساس بیانیه‌ای که از سوی کاخ سفید منتشر شده است، دونالد ترامپ، رییس‌جمهوری آمریکا، روز پنج‌شنبه در یک گفتگوی تلفنی با همتای شیلیایی خود نسبت به هر گونه دخالت خارجی در امور داخلی شیلی هشدار داد و آن را غیرقابل قبول دانست.</p>
      <p>خبرگزاری فرانسه به نقل از یک مقام ارشد در دولت آمریکا گزارش داد: واشنگتن به نشانه‌هایی از فعالیت‌های روسیه در شیلی که می‌تواند به ایجاد شکاف در این کشور منجر شود، دست یافته است.</p>
      <p>سرگئی ریابکوف، معاون وزارت امور خارجه روسیه، ضمن رد این اتهام، تاکید کرد: مسکو هیچ‌گاه در امور داخلی و انتخابات در شیلی دخالت نکرده است.</p>
      <p>این مقام وزارت امور خارجه روسیه مدعی شد: واشنگتن برای ادامه تلاش‌های خود به منظور خنثی ساختن سیاست خارجی کشور ما از وضعیت دشوار در شیلی استفاده می‌کند.</p>
      <p>شیلی در هفته‌های اخیر شاهد تظاهرات شهروندان معترض به سیاست‌های دولت بود.</p>
      <p>سباستیان پینرا، رییس‌جمهوری شیلی، با وعده‌ی "ترمیم گسترده و عمیق در کابینه کشور" قصد دارد تا آرامش را به کشور بازگرداند</p>
      <p>اصلاحات وسیع در ساختار اقتصادی شیلی، ساختاری که بازمانده دوران دیکتاتوری آگوستو پینوشه (۱۹۷۳-۱۹۹۰) است و با وجود برقراری دموکراسی در کشوری با جمعیت ۱۸ میلیون نفری همچنان دست نخورده باقی‌مانده، از جمله خواسته‌های معترضان شیلیایی است.</p>
    </article>
  </body>
</html>
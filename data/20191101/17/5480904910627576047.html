<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/koruna-stagnovala-na-25-51-kc-eur-k-dolaru-dal-posilila/1816090?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T17:34:00+00:00"/>
    <meta property="og:title" content="Koruna stagnovala na 25,51 Kč/EUR, k dolaru dál posílila"/>
    <meta property="og:description" content="Praha - Česká měna v pátek k euru zakončila beze změny na 25,51 Kč/EUR, neovlivnila ji zpráva o státním rozpočtu ani o podmínkách v českém průmyslu. Vůči dolaru koruna dál posílila na 22,84 Kč/USD. Vyplývá to z údajů na serveru Patria Online a vyjádření analytiků. Pražská burza díky růstu většiny hlavních emisí posílila."/>
  </head>
  <body>
    <article>
      <h1>Koruna stagnovala na 25,51 Kč/EUR, k dolaru dál posílila</h1>
      <address><time datetime="2019-11-01T17:34:00+00:00">01 Nov 2019, 17:34</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Česká měna v pátek k euru zakončila beze změny na 25,51 Kč/EUR, neovlivnila ji zpráva o státním rozpočtu ani o podmínkách v českém průmyslu. Vůči dolaru koruna dál posílila na 22,84 Kč/USD. Vyplývá to z údajů na serveru Patria Online a vyjádření analytiků. Pražská burza díky růstu většiny hlavních emisí posílila.</p>
      <p>"Koruna se vůči euru drží těsně nad 25,50, ovšem k dolaru si trochu polepšila," shrnul dnešní obchodování analytik Patria Finance Tomáš Vlk. Podle ekonomky Komerční banky Jany Steckerové se dnes kurz české měny většinou pohyboval v tříhaléřovém pásmu nad 25,50 Kč/EUR a nakrátko se dostal i pod tuto úroveň. "Koruna koketuje s úrovní 25,50 Kč/EUR," uvedla.</p>
      <p>Podmínky v českém zpracovatelském sektoru se v říjnu zhoršily, i když méně než v předchozích měsících. Hodnota indexu PMI, který sleduje výrobu, nové objednávky, zaměstnanost, termíny dodávek a zásoby, i za říjen stále patřila k nejslabším od poloviny roku 2009. Kurz koruny podle analytika Next Finance Jiřího Cihláře neovlivnila ani zpráva o státním rozpočtu, jehož schodek ke konci října klesl na 19,6 miliardy korun ze zářijových 21 miliard Kč.</p>
      <p>Pražská burza díky pátečnímu růstu  smazala tak čtvrteční pokles. Index PX stoupl o 1,04 procenta na 1061,83 bodu. K růstu burze pomohly například cenné papíry bank nebo energetické firmy ČEZ.</p>
      <p>V největším objemu se obchodovalo s akciemi bankovní skupiny Erste, které zároveň posílily o 1,76 procenta na 821,20 koruny. Druhá nejobchodovanější emise, akcie ČEZ, si také polepšila, a to o 0,19 procenta na 523 korun. Růst zaznamenaly i cenné papíry Komerční banky a Moneta Money Bank. Akcie Komerční banky zdražily o 1,23 procenta na 783 korun a akcie Monety o 0,72 procenta na 76,60 koruny.</p>
      <p>Nejvýrazněji z hlavních emisí posílily cenné papíry softwarové společnosti Avast, které zdražily o 2,46 procenta na 125 korun. Naopak největší propad postihl akcie provozovatele horských středisek TMR, které zlevnily o 5,50 procenta na 945 korun.</p>
      <p>Za celý uplynulý týden akcie nepatrně posílily, když index PX vzrostl o 0,05 procenta na 1062 bodů. Vyplývá to z výsledků burzy. V týdnu se nejlépe vedlo akciím výrobce antivirových programů Avast, naopak nejvíce oslabily akcie mediální skupiny CME. Předcházející týden české akcie stouply o 1,8 procenta.</p>
      <p>"Investoři sledovali středeční zasedání americké centrální banky Fed, další vývoj v obchodním sporu USA s Čínou a výsledkovou sezonu. Ta přinesla zajímavé výsledky, mimo jiné předvedla dobrá čísla například společnost Apple. Uspokojivý Fed a solidní průběh výsledkové sezony pomohl americkým indexům atakovat nová historická maxima," uvedl analytik J&amp;T Banky Milan Vaníček. Například širší americký index S&amp;P 500 si připsal 1,3 procenta.</p>
      <p>Na pražské burze v uplynulém týdnu nejvíce vzrostla hodnota akcií výrobce antivirových programů Avast, které posílily o 1,6 procenta na 125 korun. Naopak nejvíce oslabily akcie mediální CME, o 5,4 procenta na 101,60 Kč. "PPF oznámila transakci, ve které dojde k akvizici CME za zhruba 105 korun na akcii. Trh sice o akvizici spekuloval, ale cenová představa byla na vyšší úrovni," doplnil Vaníček.</p>
      <p>Příští týden bude podle něj na významnější události relativně chudý. Investoři budou nadále sledovat výsledkovou sezonu, ale například v USA už většina významnějších firem výsledky zveřejnila. Na domácím trhu zveřejní ve středu výsledky Komerční Banka a Moneta.</p>
      <p>
        <b>Kurz české měny:</b>
      </p>
      <ul>
        <li>| Předchozí závěr | Dnes kolem 17:00</li>
        <li>Kč/EUR | 25,51 | 25,51</li>
        <li>Kč/USD | 22,87 | 22,84</li>
      </ul>
      <p>
        <i>Zdroj: Patria Online</i>
      </p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/mann-49-loslatt-fra-soning-i-dag/71773958"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T17:57:30+00:00"/>
    <meta property="og:title" content="Mann (49) løslatt fra soning i dag"/>
    <meta property="og:description" content="Den første løslatte som er dømt for svindel med dagpenger."/>
  </head>
  <body>
    <article>
      <h1>Mann (49) løslatt fra soning i dag</h1>
      <h2>Den første løslatte som er dømt for svindel med dagpenger.</h2>
      <address><time datetime="2019-11-01T17:57:30+00:00">01 Nov 2019, 17:57</time> by <a rel="author">Ralf Lofstad</a></address>
      <p>- Jeg var var på vei til frivillighetstjenesten da kriminalomsorgen plutselig ringte og fortalte at jeg ville bli løslatt. Framme på tjenesten kom de og klipte av meg fotlenka og GPS-radaren, forteller en 49-åring fra sørlige Troms til Dagbladet.</p>
      <p>
        <b>Mannen er den første Dagbladet kjenner til som blir løslatt fra soning på grunn av en sak om utenlandsopphold og dagpenger.</b>
      </p>
      <h3>Samboeren også dømt</h3>
      <p>49-åringen ble i juni dømt til ubetinget fengsel for å ha mottatt stønad uten å ha fortalt Nav at han var på reise i utlandet. Samboeren hans (35) fortalte tirsdag at hun i 2016 ble <a href="https://www.dagbladet.no/nyheter/feildomt---truet-med-utvisning/71762455">dømt for svindel med arbeidsavklaringspenger</a> for de samme reisene.</p>
      <p>Dommen hennes blir omgjort, og hun kan vente seg erstatning fra staten.</p>
      <p>Tromsværingen mener han i retten ble presset til å innrømme straffskyld for dagpengesvindel. Til gjengjeld fikk han nedsatt straff - 45 dagers soning med såkalt <a href="https://www.kriminalomsorgen.no/onsker-du-fotlenke-elektronisk-kontroll.237854.no.html">elektronisk kontroll eller fotlenke</a>.</p>
      <p>Fotlenkesoning betyr at den domfelte kan sone hjemme, men innebærer også et strengt regime der han/hun må innfinne seg på steder til nøyaktige tidspunkter.</p>
      <h3>Kan måtte sone igjen</h3>
      <p>Da kriminalomsorgen kom og klipte fotlenka av 49-åringen, hadde han sonet 32 av de 45 dagene. Han er ikke blid på myndighetene.</p>
      <p>
        <b>- Jeg er hengt ut som en kjeltring, og måtte avgi DNA til Kripos-registeret, sier han irritert.</b>
      </p>
      <p>I motsetning til samboeren, som får omgjort dommen for underslag av helserelatert stønad, er det ennå ikke avklart om dette også vil gjelde svindel med dagpenger. Dermed kan tromsværingen måtte fortsette soningen på et seinere tidspunkt.</p>
      <p>- Det er for jævlig at det ikke er avgjort ennå, sier han.</p>
      <h3>Svingte seg rundt</h3>
      <p>- Jeg kan bekrefte at jeg i dag beordret stans i straffegjennomføring for en domfelt person i politidistriktet, sier Einar Sparboe Lysnes, påtaleansvarlig i Troms politidistrikt, til Dagbladet.</p>
      <p>Mandag fortalte arbeids- og sosialminister Anniken Hauglie at Navs tolkning av EU-reglene for helserelatert stønad ved utenlandsopphold i EØS-området <a href="https://www.dagbladet.no/nyheter/totalt-uakseptabelt/71757134">er feil</a>. Landets politidistrikter svingte seg så rundt for å bøte på skaden.</p>
      <p>
        <b>- Siden tirsdag har vi jobbet med å identifisere nylige saker der vi kunne forhindre at noen i soning ikke skulle sone likevel. Denne saken fant vi ganske fort, forteller påtalelederen.</b>
      </p>
      <p>Det siste nylig avgåtte Tor-Aksel Busch gjorde før han <a href="https://www.dagbladet.no/nyheter/har-preget-mine-siste-dager/71770126">gikk av som riksadvokat i</a> går, var å sende et brev til politidistriktene der han <a href="https://www.dagbladet.no/studio/nyhetsstudio/5?post=21115">beordret full stans i etterforskningen</a> av alle EØS/Nav-saker om utenlandsopphold, uansett stønad.</p>
      <p>Dermed er også for eksempel overgangsstønad og dagpenger omfattet, ikke bare helserelatert trygd som arbeidsavklarings- og sykepenger.</p>
      <p>- Jeg tok det med dagpenger opp med riksadvokaten dagen før, og så kom brevet i går. Dermed var det klart at denne domfelte skulle løslates, sier Lysnes.</p>
      <h3>«Midlertidig avbrudd»</h3>
      <p>Han presiserer at mens saker om helserelatert stønad er omgjort, er det slett ikke sikkert at saker om ikke helserelatert stønad vil få samme skjebne; svaret på det vil foreligge når Arbeids- og sosialdirektoratet har utredet dette, som riksadvokat Busch <a href="https://www.riksadvokaten.no/wp-content/uploads/2019/10/Brev-til-Arbeids-og-velferdsdir.pdf">ba om i et brev</a> onsdag.</p>
      <p>- Dagpenger er omtalt i et annet kapittel i folketrygdloven enn helserelatert støtte og har en ganske annen rolle, forklarer påtalelederen.</p>
      <figure>
        <img src="https://dbstatic.no/71774500.jpg?imageId=71774500&amp;x=0&amp;y=9.8214285714286&amp;cropw=100&amp;croph=86.160714285714&amp;width=321&amp;height=193"/>
        <figcaption><b>TOK GREP:</b> Einar Sparboe Lysnes, påtaleansvarlig i Troms politidistrikt, tok affære da Nav-skandalen sprakk mandag. Foto: Jan-Morten Bjørnbakk / NTB Scanpix Vis mer</figcaption>
      </figure>
      <p>
        <b>Dermed kan løslatte domfelte måtte inn og sone igjen, og 49-åringens løslatelse kalles formelt «midlertidig avbrudd i straffegjennomføring».</b>
      </p>
      <p>Dagbladet har i dag vært i kontakt med flere politi- og påtaleinstanser, som forteller at store ressurser er satt inn i arbeidet med å vurdere EØS/Nav-sakene på ny.</p>
      <p>- Vi setter fullt trykk på å gjennomgå samtlige av dommene. Politiet etablerer en egen gruppe, og det utnevnes en ansvarlig statsadvokat, opplyser Per Morten Schjetne, statsadvokat i Trøndelag statsadvokatembeter, til Dagbladet.</p>
      <h3>- Alvorlig systemfeil</h3>
      <p>Påtaleleder Lysnes i Troms politidistrikt bekrefter at Nav-skandalen medfører betydelig merarbeid, men at det er et undeordnet hensyn.</p>
      <p>- Fokuset må være at det er begått en alvorlig systemfeil, som angår dem som er urettmessig straffet, sier han.</p>
      <p>
        <b>Mandag ble det kjent at <a href="https://www.dagbladet.no/nyheter/de-48-uskyldige-nav-domte/71761412">48 Nav-dommer er feilaktige</a>, men tallet har vokst utover uka. Nye dommer kommer stadig til.</b>
      </p>
      <p>Riksadvokaten har bedt Arbeids- og sosialdepartementet vurdere om også saker fra før 2012 - året da EU-forordningen ble innarbeidet i norsk lov - kan være omfattet av feiltolkningen.</p>
      <p>Trygderettsekspert Olav Lægreid har overfor Dagbladet påpekt at <a href="https://www.dagbladet.no/nyheter/jeg-skulle-ha-blitt-orientert-tidligere/71757721">regelverket for 2012 var relativt likt det nåævrende</a>. I ytterste konsekvens kan derfor saker helt tilbake til Norges tilslutning til EØS i 1994 måtte omgjøres - det utgjør titusenvis av saker.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ludovic-orban-premierul-romaniei-preluam-tara-intr-un-moment-extrem-de-dificil-dezastrul-este-mult-mai-mare-decat-pare-18530171"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-01T17:25:00+00:00"/>
    <meta property="og:title" content="Ludovic Orban, premierul României: Preluăm ţara într-un moment extrem de dificil. Dezastrul este mult mai mare decât pare"/>
    <meta property="og:description" content="Premierul desemnat, Ludovic Orban, a declarat, vineri, la Piteşti, că liberalii preiau ţara ”într-un moment extrem de dificil”, deficitul bugetar la nouă luni fiind deja de 2,6%, iar multe plăţi nu au fost făcute. ”Dezastrul este mult mai mare decât pare la prima vedere”, a mai spus el."/>
  </head>
  <body>
    <article>
      <h1>Ludovic Orban, premierul României: Preluăm ţara într-un moment extrem de dificil. Dezastrul este mult mai mare decât pare</h1>
      <address>
        <time datetime="2019-11-01T17:25:00+00:00">01 Nov 2019, 17:25</time>
      </address>
      <p>Premierul desemnat, Ludovic Orban, a declarat, vineri, la Piteşti, că liberalii preiau ţara ”într-un moment extrem de dificil”, deficitul bugetar la nouă luni fiind deja de 2,6%, iar multe plăţi nu au fost făcute. ”Dezastrul este mult mai mare decât pare la prima vedere”, a mai spus el.</p>
      <p>”Preluăm ţara într-un moment extrem de dificil. Deficitul bugetar la nouă luni este 2,6%, în condiţiile în care angajamentul bugetar e de 3%, (...) în condiţiile în care nu s-a rambursat TVA de trei luni, rambursările pe lună fiind de aproximativ două miliarde pe lună, în condiţiile în care nu s-au făcut plăţi pe PNDL şi pe o mulţime de angajamente, ca să nu apară în execuţia bugetară pe nouă luni”, a declarat la Piteşti premierul desemnat, Ludovic Orban.</p>
      <p>El a mai spus că există ministere, agenţii şi instituţii guvernamentale care au bani de funcţionare numai pentru primele 11 luni.</p>
      <p>”Nu au bani să închidă anul, nu mai au bani să plătească salarii. De exemplu, Ministerul Sănătăţii, care şi-a prevăzut banii numai pentru 11 luni. Dacă nu dăm rectificare bugetară să asigurăm resursele bugetare aruncăm în aer finanţarea spitalelor, programele de sănătate publică şi o cheltuieli vitale pentru viaţa şi sănătatea oamenilor. PSD nu a avut grijă de aceşti oameni şi nu a prevăzut bani”, a adăugat premierul desemnat.</p>
      <p>EL a dat ca exemplu şi autorităţile locale.</p>
      <p>”Dezastrul este mult mai mare decât pare la prima vedere. Aproape în fiecare sector există cel puţin două, trei bombe, care vor exploda în viitorul apropiat, pe care ei l-au pregătit cu premeditare şi , de fapt, încearcă să le pună în cârca noastră de pe acum”, a mai spus liderul PNL.</p>
    </article>
  </body>
</html>
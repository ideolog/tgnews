<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/1/7230765/"/>
    <meta property="og:site_name" content="Українська правда"/>
    <meta property="article:published_time" content="2019-11-01T17:01:57+00:00"/>
    <meta property="og:title" content="Яременко йде з посади керівника комітету, але є але"/>
    <meta property="og:description" content="Нардеп від “Слуги народу” Богдан Яременко, який потрапив у “секс-скандал” у Верховній Раді, написав заяву на складання повноважень голови комітету із закордонних справ."/>
  </head>
  <body>
    <article>
      <h1>Яременко йде з посади керівника комітету, але є але</h1>
      <address>
        <time datetime="2019-11-01T17:01:57+00:00">01 Nov 2019, 17:01</time>
      </address>
      <p>Нардеп від "Слуги народу" Богдан Яременко, який потрапив у "секс-скандал" у Верховній Раді, написав заяву на складання повноважень голови комітету із закордонних справ.</p>
      <p>Про це він написав на своїй сторінці у <a href="https://www.facebook.com/100001623948145/posts/2725624320835006/">Facebook</a>.</p>
      <p>"З метою порятунку українського парламентаризму від мене, а української журналістики в особі сайту "Букви" від статтей 163 і 182 Кримінального кодексу України, і з огляду на дрібний політичний шантаж трьох фракцій парламенту, я написав заяву про складення повноважень голови комітету", - написав він.</p>
      <p>"Копію заяви, щоб заспокоїти Давида і три фракції парламенту, я вивішу у коментарях трохи пізніше, бо зараз їм янтики в найкращому місці Києва. Фотокопія заяви не пізніше 23-00 буде розміщена в коментарях до цього посту", - додав Яременко.</p>
      <p>Водночас він заявив, що передасть голові Верховної Ради "лише коли і якщо рішення про... відставку прийме фракція партії Слуга народу, яка мене на цю посаду і рекомендувала (орієнтовно в понеділок через тиждень)".</p>
      <p>"Хочу привітати особисто Віктора Медведчука, Олега Волошина і решту... партнерів з фракції ОПЗЖ, які змогли все це провернути, залишившись формально осторонь шантажу своїх колег з ПЄС, БЮТ і Голосу. Також хочу привітати демократично обрану більшість в парламенті з чуйним і уважним ставленням до колег. З інших фракцій", - написав Яременко.</p>
      <p>
        <b>Передісторія: </b>
      </p>
      <ul>
        <li>У п'ятницю фракції "Голос", "Батьківщина" і "Європейська солідарність" закликали звільнити нардепа від "Слуги народу" Богдана Яременка з посади <a href="https://www.pravda.com.ua/news/2019/11/1/7230737/">глави комітету</a> з питань міжнародних зв’язків.</li>
        <li>30 жовтня журналісти сфотографували у Верховній Раді, як Яременко, під час роботи в сесійній залі, <a href="https://www.pravda.com.ua/news/2019/10/30/7230479/">домовляється</a> в мережі знайомств про зустріч за гроші.</li>
        <li>Яременко написав у Facebook, що листування сфабриковане спеціально для журналістів: "Після того, як кілька колег по фракції стали жертвами любителів підглядати і читати через плече ми застосували певні запобіжні заходи і тепер знаємо, коли "журналісти" підглядають в наші телефони. Отримавши такий сигнал я вчинив учора провокацію та дозволив сфотографувати сфабриковане "листування".</li>
        <li>Згодом він видалив запис на сторінці-Facebook і <a href="https://www.pravda.com.ua/news/2019/10/30/7230527/">попросив вибачення</a> у всіх, кому створив проблеми своїм вчинком: "від дружини і дітей до фракції і президента".</li>
      </ul>
      <p><b>Нагадаємо: </b>У Верховній Раді 8 скликання народний депутат від "Самопомочі" Андрій Мірошник <a href="https://www.pravda.com.ua/news/2015/04/24/7065719/">склав депутаський мандат </a>після того, як був заскочений за перепискою в якій, <a href="http://tabloid.pravda.com.ua/scandal/5538f829d7ff6/">планував відпустку на Мальдівах</a> вартістю понад 10 тисяч євро. Депутат писав СМС-повідомлення жінці на ім'я Оля, хоча його дружину звуть Інна.</p>
      <related>
        <a href="https://www.pravda.com.ua/news/2019/11/1/7230748/"/>
        <a href="https://www.pravda.com.ua/news/2019/11/1/7230742/"/>
        <a href="https://www.pravda.com.ua/news/2019/11/1/7230737/"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/01/a-kerdest-nem-lehet-elkerulni-a-halal-itt-van-velunk"/>
    <meta property="og:site_name" content="infostart"/>
    <meta property="article:published_time" content="2019-11-01T17:30:00+00:00"/>
    <meta property="og:title" content="&quot;A kérdést nem lehet elkerülni, a halál itt van velünk&quot;"/>
    <meta property="og:description" content="A katolikus és a református hagyományok eltérőek halottak napján, de a felekezetek sok mindent átvettek egymástól – fogalmazott korábban az InfoRádió Aréna című műsorában a Magyarországi Református Egyház Zsinatának lelkészi elnöke."/>
  </head>
  <body>
    <article>
      <h1>"A kérdést nem lehet elkerülni, a halál itt van velünk"</h1>
      <address><time datetime="2019-11-01T17:30:00+00:00">01 Nov 2019, 17:30</time> by <a rel="author">Infostart / InfoRádió - Déri Ágota</a></address>
      <h3>A katolikus és a református hagyományok eltérőek halottak napján, de a felekezetek sok mindent átvettek egymástól – fogalmazott korábban az InfoRádió Aréna című műsorában a Magyarországi Református Egyház Zsinatának lelkészi elnöke.</h3>
      <p>Időről időre változik az, hogy az emberek hogyan viszonyulnak halottaikhoz – hangsúlyozta Bogárdi Szabó István református püspök. Mint mondta: a kérdést nem lehet elkerülni, mivel a halál átszövi az emberi életet.</p>
      <p>"Gyerekkorunkba azért, mert meghalt a nagypapa, vagy a nagymama, életünk derekán a szüleink, aztán mi is elindulunk efelé. Körülvesznek bennünket a temetők, ellátogatunk a sírkertbe, megváltjuk a sírhelyet, megpróbáljuk megőrizni az emléket – sorolta. – A legborzalmasabb sérelmek közé tartozik, hogy ha egy temetőben valami gyalázat történik. Ez a kérdés az életünk egyik nagy, fő témája, ez itt van velünk."</p>
      <p>A Magyarországi Református Egyház Zsinatának lelkészi elnöke emlékeztetett arra, hogy</p>
      <blockquote>a római katolikus és a református hagyományok a halottakkal kapcsolatban eltérőek.</blockquote>
      <p>A sírokra például a katolikusok keresztet, a reformátusok kelyhet raknak. Korábban a protestáns egyház tagjai a hamvasztást is ellenezték.</p>
      <p>"Még a 60-as években rendkívül erős meggyőződés volt, hogy a holttestet úgy kell eltemetni, ahogyan elhunyt. Nem égetjük el, nem semmisítjük meg, vagy nem csinálunk belőle port, tekintettel arra, hogy azt a bőrzsákot, amiben eltöltöttük az életünket, a testet, még holt állapotában is megtiszteljük azzal, hogy úgy adjuk vissza a port a pornak, ahogyan előttünk állt – magyarázta. – Persze ezt aztán az idő elsodorta, de van még egy-két helyen olyan református egyház, ahol zsinati határozatokban ellenzik ezt a felfogást."</p>
      <p>A reformátusok</p>
      <blockquote>régen gyertyát sem gyújtottak a sírokon.</blockquote>
      <p>Mostanra ez viszont szokás lett – tette hozzá Bogárdi Szabó István, aki ennek eredetét is megmagyarázta.</p>
      <p>"Nagyon egyszerű a magyarázta, a katolikus gyakorlatból vették át. Természetesen sok katolikus sem tudja, hogy miért gyújtjuk a gyertyát. Szekuralizáródott a gondolat: emlékjel, gyertyafény, gyertyaláng, kegyelet, azonban a középkorban ehhez még más magyarázat fűződött. Azért gyújtottak mécsest, vagy gyertyát a síron, hogy a halottak lelkei, akik elhagyják a sírt, visszataláljanak" – ismertette.</p>
      <p>A református hagyomány szerint a hívők nem halottak napján, hanem húsvétkor, a feltámadás napján mentek el a temetőbe, a reménységért. A református sírkertekben még most is tartanak húsvét hétfőn istentiszteletet és igehirdetést, és ezután van lehetőség sírlátogatásra – tette hozzá a püspök.</p>
      <p>
        <i>Nyitókép: MTI Fotó: Komka Péter</i>
      </p>
      <p>
        <b>Kapcsolódó hang</b>
      </p>
      <p>Halottak napja – Bogárdi Szabó István, Magyarországi Református Egyház Zsinat</p>
      <figure>
        <audio src="https://infostart.hu/audio/00004/00004d39b.mp3"/>
      </figure>
      <p> </p>
    </article>
  </body>
</html>
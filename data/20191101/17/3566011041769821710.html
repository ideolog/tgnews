<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543919.html/%D8%B1%D9%88%D8%B2%D9%86%D8%A7%D9%85%D9%87--%D9%88%D8%B7%D9%86-%D8%A7%D9%85%D8%B1%D9%88%D8%B2--%D8%A7%D8%B2-%D9%81%D8%B1%D8%AF%D8%A7-%D8%AF%D9%88%D8%A8%D8%A7%D8%B1%D9%87-%D9%85%D9%86%D8%AA%D8%B4%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T17:18:00+00:00"/>
    <meta property="og:title" content="روزنامه «وطن امروز» از فردا دوباره منتشر می‌شود"/>
    <meta property="og:description" content="روزنامه «وطن امروز» که 11 مردادماه امسال به دلیل مشکلات مالی تعطیل شده بود؛ فردا شنبه 11 آبان ماه پس از 3 ماه دوباره منتشر شده و روی کیوسک روزنامه فروشی‌ها قرار می گیرد."/>
  </head>
  <body>
    <article>
      <h1>روزنامه «وطن امروز» از فردا دوباره منتشر می‌شود</h1>
      <address>
        <time datetime="2019-11-01T17:18:00+00:00">01 Nov 2019, 17:18</time>
      </address>
      <p>روزنامه «وطن امروز» که 11 مردادماه امسال به دلیل مشکلات مالی تعطیل شده بود؛ فردا شنبه 11 آبان ماه پس از 3 ماه دوباره منتشر شده و روی کیوسک روزنامه فروشی‌ها قرار می گیرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛«سیدعابدین نورالدینی»، سردبیر روزنامه وطن امروز با اعلام این خبر، درباره فرآیندی که منجر به انتشار مجدد این روزنامه شد؛ گفت: به محض اعلام خبر تعطیلی روزنامه وطن امروز، موج بی‌سابقه‌ای از حمایت‌ها توسط خوانندگان، همراهان و علاقمندان وطن امروز به راه افتاد. حجم این حمایت‌ها حتی برای ما در وطن امروز هم غیر منتظره بود. اقشار مختلف مردمی و جریان انقلابی و همینطور دلسوزان انقلاب به صورت مکرر خواستار انتشار مجدد وطن امروز شدند.</p>
      <p>نورالدینی افزود: حجم پیام‌های محبت آمیز و نیز دلگرمی‌های فراوان بویژه از سوی دلسوزان انقلاب، برای فراهم شدن زمینه‌های انتشار مجدد روزنامه بسیار قابل توجه و تامل برانگیز بود. این حمایت‌ها و دلگرمی‌ها که از سوی طیف‌های گسترده و متنوع مردمی و انقلابی صورت گرفت؛ یک سرمایه اجتماعی بزرگ و کم نظیر است و برای وطن امروز تکلیفی شد تا یک بار دیگر صدای آنها و جریان انقلابی باشد. به همین خاطر به پشتوانه این ظرفیت عظیم و مطالبات گسترده مردم و علاقمندان و دلسوزان نظام، تلاش برای رفع مشکلات و سنگ‌اندازی‌ها برای فراهم شدن زمینه انتشار مجدد روزنامه وطن امروز در دستور کار مدیریت روزنامه قرار گرفت.</p>
      <p>وی ادامه داد: به پشتوانه این ظرفیت بزرگ مردمی و افزایش اعتراض‌ها نسبت به اعمال تبعیض رسانه‌ای، بخشی از تعهدات قانونی دولت در قبال نشریات، به صورت مشخص در مسئله کاغذ انجام شد. پیشنهادات زیادی از سوی مخاطبان و علاقمندان برای همیاری در انتشار مجدد روزنامه از جمله خرید اشتراک سالانه روزنامه مطرح شد. تدابیری نیز در فضای مجازی، از جمله طراحی برخی اپلیکیشن‌ها برای همیاری و مشارکت خوانندگان و علاقمندان وطن امروز در راستای فراهم شدن امکان انتشار روزنامه و تداوم آن هم در دستور اجراست.</p>
      <p>سردبیر وطن امروز خاطرنشان کرد: در نهایت برآیند همه این اقدامات، فعلا زمینه‌های انتشار مجدد روزنامه را فراهم کرده است و از فردا شنبه 11 آبان، روزنامه وطن امروز دوباره منتشر می‌شود. البته استمرار انتشار وطن امروز، به عنوان یک روزنامه مستقل، ملزم و مشروط به تداوم اجرای تعهدات قانونی دولت در قبال نشریات، و نیز ادامه ادامه همیاری و حضور خوانندگان و علاقمندان عزیز و محترم است.</p>
      <p>گفتنی است شهرواندان در سامانه فارس من با طرح موضوعی با عنوان «<a href="https://my.farsnews.com/c/10219">انقلابی ها دست وطن امروز را بگیرند</a>» پیگیری این موضوع را از خبرگزاری فارس خواستاربودند.</p>
      <p>انتهای پیام/</p>
      <p> </p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/difteriya-v-ukrajini-moz-hoche-stvoriti-vidnovlyuvaniy-zapas-sirovatok-novini-ukrajini-50051174.html"/>
    <meta property="og:site_name" content="НВ"/>
    <meta property="article:published_time" content="2019-11-01T17:23:00+00:00"/>
    <meta property="og:title" content="В Україні планують створити відновлюваний запас сироваток від смертельно небезпечних хвороб"/>
    <meta property="og:description" content="Міністерство охорони здоров’я планує створити в Україні відновлюваний запас сироваток для боротьби з дифтерією, ботулізмом і правцем."/>
  </head>
  <body>
    <article>
      <h1>В Україні планують створити відновлюваний запас сироваток від смертельно небезпечних хвороб</h1>
      <h2>Міністерство охорони здоров’я планує створити в Україні відновлюваний запас сироваток для боротьби з дифтерією, ботулізмом і правцем.</h2>
      <address>
        <time datetime="2019-11-01T17:23:00+00:00">01 Nov 2019, 17:23</time>
      </address>
      <p>Про це на брифінгу заявив директор Центру громадського здоров’я МОЗ Володимир Курпіта, передає <a href="https://www.ukrinform.ua/rubric-society/2810432-difteria-botulizm-pravec-v-ukraini-hocut-stvoriti-vidnovluvanij-zapas-sirovatok.html">Укрінформ</a>.</p>
      <p>«Існує програма закупівлі медикаментів для хвороб з високою летальністю, щороку вартість цієї програми складає близько 40 млн грн. В рамках цієї програми закуповують сироватки від дифтерії, ботулізму, правця, і МОЗ продовжує цю програму», — сказав Курпіта.</p>
      <p>За його словами, Програма розвитку ООН в Україні веде перемовини з виробниками сироваток з метою створення в Україні відновлювального запасу сироваток.</p>
      <p>Водночас Курпіта зазначив, що у світі є лише 10 виробників сироваток від хвороб з високою летальністю, зокрема від дифтерії, тому для забезпечення захисту потрібно вакцинуватися.</p>
      <p>«Через високий рівень охоплення вакцинацією в світі потреба в сироватках суттєво зменшується. І зараз є близько 10 виробників сироватки загалом в світі… Проблема не в тому, щоб сироватки були у великій кількості. Ми не можемо забезпечити надмірну кількість, в цьому немає сенсу. Варто перестати лікувати „опіки“, а замість того не хапатися за „гарячий чайник“. Для того, щоб не отримати „опіки“, ми маємо робити вакцинацію, тоді потреба в сироватках буде зменшуватися», — сказав він.</p>
      <p>Нагадаємо, у Харківській області під час бактеріологічного дослідження <a href="https://nv.ua/ukr/ukraine/events/difteriya-v-ukrajini-pid-harkovom-zahvorila-zhinka-novini-harkova-50051139.htmlhttps:/nv.ua/tags/difterija.html">підтвердили наявність нетоксигенного штаму дифтерійної палички у хворого на ангіну</a>.</p>
      <p>Також <a href="https://nv.ua/ukr/ukraine/events/spalah-difteriji-v-uzhgorodi-novini-ukrajini-50049416.html">на дифтерію захворіло 15 іноземних студентів Ужгородського національного університету.</a></p>
      <p>Станом на 29 жовтня <a href="https://nv.ua/ukr/kyiv/difteriya-v-ukrajini-ne-vistachaye-vakcini-novini-ukrajini-50050425.htmlhttps:/nv.ua/ukr/tags/difterija.html">в Києві зафіксовано три випадки захворювання на дифтерію</a></p>
      <p>Дифтерія — гостре інфекційне захворювання, яке передається повітряно-крапельним шляхом. Захворювання проявляється у вигляді ангіни, коли в горлі утворюються плівки, які можуть ускладнювати дихання та ковтання.</p>
      <p>Читайте також:</p>
      <ul>
        <li>
          <a href="https://nv.ua/ukr/ukraine/events/difteriya-v-ukrajini-2019-zareyestrovano-20-vipadkiv-novini-ukrajini-50050447.html">В Україні зареєстровано 20 випадків дифтерії, з них 18 — у жовтні</a>
        </li>
        <li>
          <a href="https://nv.ua/ukr/ukraine/events/difteriya-yak-zahistitisya-yak-diznatisya-chi-bula-shcheplennya-akds-bezkoshtovna-vakcinaciya-50050931.html">Захист від дифтерії. Що робити дорослому, який забув, коли востаннє робив щеплення?</a>
        </li>
      </ul>
    </article>
  </body>
</html>
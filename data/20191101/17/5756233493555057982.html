<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619245/%D8%A7%D9%85%D8%A7%D9%85-%D8%AC%D9%85%D8%B9%D9%87-%D9%82%D8%B2%D9%88%DB%8C%D9%86-fatf-%D8%AA%DA%A9%D8%B1%D8%A7%D8%B1-%D8%AA%D9%88%D8%A7%D9%81%D9%82%E2%80%8C-%D8%A8%DB%8C%D9%87%D9%88%D8%AF%DB%80-%D8%A8%D8%B1%D8%AC%D8%A7%D9%85-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T17:22:00+00:00"/>
    <meta property="og:title" content="امام جمعه قزوین: FATF تکرار توافق‌ بیهودۀ برجام است"/>
    <meta property="og:description" content="امام جمعهٔ قزوین گفت: امروز ماجرای FATF هم مانند تجربه تلخ توافق‌های بیهودۀ گذشته است و برخی می‌گویند با اجرای آن همه مشکلات حل می‌شود، اما ما امیدواریم از همان تجربهٔ برجام و اعتماد به غرب درس گرفته باشند و دوباره تجربهٔ تلخی را به ملت تحمیل و وقت مردم را تلف نکنند."/>
  </head>
  <body>
    <article>
      <h1>امام جمعه قزوین: FATF تکرار توافق‌ بیهودۀ برجام است</h1>
      <address>
        <time datetime="2019-11-01T17:22:00+00:00">01 Nov 2019, 17:22</time>
      </address>
      <p>
        <i>امام جمعهٔ قزوین گفت: امروز ماجرای FATF هم مانند تجربه تلخ توافق‌های بیهودۀ گذشته است و برخی می‌گویند با اجرای آن همه مشکلات حل می‌شود، اما ما امیدواریم از همان تجربهٔ برجام و اعتماد به غرب درس گرفته باشند و دوباره تجربهٔ تلخی را به ملت تحمیل و وقت مردم را تلف نکنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>آیت‌الله عبدالکریم عابدینی، نمایندۀ ولی فقیه در استان و امام جمعهٔ قزوین در خطبه‌های نماز جمعۀ این هفته که در مسجدالنبی(ص) برگزار شد، اظهار کرد: خداوند پیامبران و قرآن کریم را بر اساس حق نازل کرده است، یعنی هم محتوای قرآن و هم نحوهٔ نزول آن حق بوده است.</p>
      <p>وی افزود: هرگونه که نگاه کنیم، حق مورد حمایت پروردگار است و در قیامت هم این‌گونه است انسان‌هایی که محشور می‌شوند در پیشگاه خدا و مولای خود قرار می‌گیرند که او حق مطلق است.</p>
      <figure>
        <img src="https://aftabnews.ir/files/fa/news/1398/8/10/353811_978.jpg"/>
      </figure>
      <p>امام جمعهٔ قزوین با اشاره به‌ضرورت حمایت مؤمنین از حق گفت: قوم و نژاد، دوست و آشنا، منافع گروهی و فردی و مادی نباید ما را از حمایت حق باز دارد و باعث شود از حمایت حق دست بکشیم.</p>
      <p>آیت‌الله عابدینی در ادامه ضمن اشاره به اثر فوق‌العادهٔ حق در محو کردن باطل، به نشانه‌های آن در عصر کنونی اشاره کرد و افزود: هر چقدر باطل عرض‌‌اندام کند، باز هم یک ثمرهٔ حق مانند شهید حججی پیدا می‌شود و با نور حق، باطل را محو می‌کند.</p>
      <p>امام جمعهٔ قزوین با اشاره به عبرت‌های تاریخی در انتخاب پیروی از حق یا باطل عنوان کرد: اولین رئیس‌جمهور ایران، اسلام، دین و حق را رها کرد، اما سرانجام او چه شد، بنی‌صدر مجبور در حالی‌که آرایش زنانه داشت و در توالت هواپیما مخفی شده بود، مجبور شد با ذلت به اجانب پناه ببرد؛ آیا ذلتی از این بدتر متصور است.</p>
      <p>وی ادامه داد: منافقین نیز که جنایت‌های بی‌شماری هم در ایران و هم در عراق آفریدند امروز در ذلتی بدتر از دیروز قرار دارند و منفور همهٔ مردم شده‌اند و در گوشه‌ای از دنیا به فراموشی سپرده شده‌اند.</p>
      <p>آیت‌الله عابدینی عنوان کرد: ابوبکر بغدادی که ساختهٔ دست آمریکا بود چه سرنوشتی پیدا کرد، او که با ظلم و حمایت مستکبران این‌همه جنایت مرتکب شد، حالا با یک روایت توسط همان ستمگرانی که او را به‌وجود آورده و مأمور جنایت کرده بودند، از بین رفت.</p>
      <p>وی تأکید کرد: هر کس به ظالم تکیه کند آبرو، شرف و حیثیتش به آتش کشیده می‌شود و همان ظلم او را سرنگون می‌کند و با ذلت روبه‌رو خواهد شد.</p>
      <p>امام جمعهٔ قزوین ضمن تبریک حلول ماه ربیع‌الاول و ماه شادی اهل‌بیت(ع)، با اشاره به فرارسیدن سالروز آغاز امامت امام‌زمان(عج)، علائم ظهور منجی موعود را ملموس خواند و گفت: نشانه‌های نزدیکی آن قیام بزرگ امروز در دنیا آشکار است و ما امیدوار و دلخوش هستیم و دعا می‌کنیم ظهور آن ذخیرهٔ خدا نزدیک باشد.</p>
      <p>آیت‌الله عابدینی با اشاره به سالروز شهادت جمعی از دانشجویان ضداستکباری در دانشگاه تهران و نیز سالروز تسخیر لانهٔ جاسوسی توسط دانشجویان پیرو خط امام، عنوان کرد: شهادت دانشجویان و دانش‌آموزان در روز ۱۳ آبان نشان می‌دهد که هر کس حرف حق را بگوید و از حق حمایت کند، باعث عکس العمل و هراس مستکبران می‌شود و فرقی نمی‌کند این حرکت در فیضیه قم باشد یا در دانشگاه تهران یا در مدرسه، ظالمان برای خاموش کردن نور حق دست به جنایت می‌زنند.</p>
      <p>وی با اشاره به سخن امام‌خمینی(ره) که فرمودند ما تا آخر عمر با آمریکا مبارزه می‌کنیم و تا دست او را کوتاه نکنیم از پای نمی‌نشینیم، عنوان کرد: امام این سخنان را پیش از انقلاب بیان کرده بودند و حالا شرایط امروز ما تحقق همان چیزی است که امام‌خمینی(ره) فرموده، چراکه امروز قدرت جمهوری اسلامی و محور مقاومت در منطقه، آمریکا را شکست داده و در حال دفاع از منافع اسلام است.</p>
      <p>آیت‌الله عابدینی ضمن انتقاد از اعتماد خوش‌بینانهٔ برخی به غرب، به برجام اشاره و آن را تجربه تلخ سال‌های گذشته خواند و گفت: برخی گمان می‌کردند که اگر ما پای میز مذاکره با آمریکا بنشینیم و هرچیزی را که آن‌ها گفتند قبول کنیم، مشکلات ما حل می‌شود، آن‌ها چقدر روی امضای جان کری تأکید کردند و امروز شرم‌شان می‌شود آن روزگاران تلخ را یادآوری کنیم، اما سرانجام آن مانورها چه شد، آیا امروز تحریم‌ها برداشته شده، آیا وضع معیشت مردم تغییر کرد، آیا خیری از دشمن به ما رسید.</p>
      <p>امام جمعهٔ قزوین تمایل برخی به مذاکره مجدد با آمریکا را شرم‌آور خواند و با اشاره به اصرار برخی برای تصویب و اجرایی کردن کنوانسیون منع تأمین مالی تروریسم گفت: امروز ماجرای FATF هم مانند تجربه تلخ توافق‌های گذشته است و برخی می‌گویند با اجرای آن همه مشکلات حل می‌شود، اما ما امیدواریم که این عده سرشان به سنگ خورده باشد و از همان تجربهٔ برجام و اعتماد به غرب درس گرفته باشند و دوباره تجربهٔ تلخی را به ملت تحمیل و وقت مردم را تلف نکنند.</p>
    </article>
  </body>
</html>
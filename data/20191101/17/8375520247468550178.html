<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/mzs-viklikalo-posla-franciji-cherez-slova-makrona-pro-nelegalni-ukrajinski-bandi-637098.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T17:50:09+00:00"/>
    <meta property="og:title" content="МЗС викликало посла Франції через слова Макрона про «нелегальні українські банди»"/>
    <meta property="og:description" content="Посол Франції відзначив, що претензій до громадян України, які подорожують Францією, у французької сторони немає"/>
  </head>
  <body>
    <article>
      <h1>МЗС викликало посла Франції через слова Макрона про «нелегальні українські банди»</h1>
      <address>
        <time datetime="2019-11-01T17:50:09+00:00">01 Nov 2019, 17:50</time>
      </address>
      <h4>Посол Франції відзначив, що претензій до громадян України, які подорожують Францією, у французької сторони немає</h4>
      <p>До МЗС був запрошений посол Франції в Україні для надання роз’яснень щодо слів президента Франції Еммануеля Макрона про українців.</p>
      <p>Про це йдеться в коментарі речниці МЗС Катерини Зеленко стосовно певних висловлювань президента Франції.</p>
      <p>«У зв’язку з появою повідомлень в ЗМІ про слова, які приписуються президенту Франції Еммануелю Макрону, до МЗС був запрошений посол Франції в Україні для надання роз’яснень. Посол Франції відзначив, що претензій до громадян України, які подорожують Францією, у французької сторони немає. Відтак, слова Макрона, які стосувалися проблематики міграції та законного працевлаштування, були висмикнуті з контексту», — йдеться в коментарі речниці.</p>
      <p>У МЗС наголосили, що сторони підтвердили, що між Києвом і Парижем існує повне розуміння і співробітництво в реалізації домовленостей про пересування громадян обох країн.</p>
      <p>Нагадаємо, президент Франції Емманюель <a href="https://glavcom.ua/world/observe/makron-v-intervyu-pravomu-vidannyu-zgadav-pro-nelegalni-ukrajinski-bandi-636863.html">Макрон заявив у інтерв’ю журналу Valeurs Actuelles</a>, що він виступає противником «нелегальних українських банд мігрантів». «Я віддаю перевагу легальним іммігрантам з Гвінеї чи Кот-д'Івуар (...) замість нелегальних українських чи болгарських банд», - сказав президент Франції. Номер видання з інтерв'ю Макрона був опублікований у четвер, 31 жовтня.</p>
      <related>
        <a href="https://glavcom.ua/news/u-mzs-rozpovili-pro-koncepciji-zaprovadzhennya-v-ukrajini-podviynogo-gromadyanstva-636879.html"/>
      </related>
    </article>
  </body>
</html>
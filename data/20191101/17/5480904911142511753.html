<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pred-arcibiskupskym-palacem-demonstrovalo-15-lidi-za-odchod-duky/1816098?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T17:54:00+00:00"/>
    <meta property="og:title" content="Před Arcibiskupským palácem demonstrovalo 15 lidí za odchod Duky"/>
    <meta property="og:description" content="Praha - Patnáct demonstrantů z uskupení Satanova komunita před Arcibiskupským palácem na Hradčanském náměstí v Praze demonstrovalo proti údajnému zatajování sexuálního zneužívání v církvi. Vyzvali pražského arcibiskupa kardinála Dominika Duku, aby odstoupil z pozice primase české katolické církve. Několik desítek metrů od nich se sešla desítka stoupenců katolické církve. Kromě několika vzájemných slovních výpadů se protest obešel bez incidentů."/>
  </head>
  <body>
    <article>
      <h1>Před Arcibiskupským palácem demonstrovalo 15 lidí za odchod Duky</h1>
      <address><time datetime="2019-11-01T17:54:00+00:00">01 Nov 2019, 17:54</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Patnáct demonstrantů z uskupení Satanova komunita před Arcibiskupským palácem na Hradčanském náměstí v Praze demonstrovalo proti údajnému zatajování sexuálního zneužívání v církvi. Vyzvali pražského arcibiskupa kardinála Dominika Duku, aby odstoupil z pozice primase české katolické církve. Několik desítek metrů od nich se sešla desítka stoupenců katolické církve. Kromě několika vzájemných slovních výpadů se protest obešel bez incidentů.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1572624917_P201911010731401.jpg"/>
        </figure>
        <figure>
          <img src="https://i3.cn.cz/6/1572625021_P201911010732401.jpg"/>
        </figure>
        <figure>
          <img src="https://i3.cn.cz/6/1572628919_P201911010781501.jpg"/>
        </figure>
      </slideshow>
      <p>Demonstranti obvinili Duku, že bagatelizuje problém sexuálního zneužívání v české katolické církvi. Vyzvali ho k odchodu a zároveň apelovali na prolomení zpovědního tajemství, což by podle nich usnadnilo stíhání duchovních podezřelých ze sexuálního zneužívání. Demonstranti na Hradčanském náměstí také postavili obrácený kříž a vytvořili ho i na dlažbě z černých stuh.</p>
      <p>Proti demonstraci se shromáždila desítka stoupenců katolické církve s vlajkami historického Království českého a s podobiznou Panny Marie. Během demonstrace několikrát pokřiky přerušovali mluvčího demonstrantů, při výzvě k rezignaci kardinála skandovali "Ať žije Duka".</p>
      <p>Duka byl v letech 1986 až 1998 nejvyšším představeným v dominikánském řádu. V té době a také na začátku 21. století se podle médií stalo několik lidí oběťmi zneužívání páchaného členy řádu. Muž, kterého podle svého vyjádření v 90. letech zneužíval duchovní dominikánského řádu, nedávno podal na Duku trestní oznámení. Tvrdí, že nejvyšší český církevní hodnostář je spoluodpovědný za případy zneužívání, protože trestné činnosti nezabránil. Kardinál dříve uvedl, že mladíka i duchovního konfrontoval. Byl ale v patové situaci, protože to bylo "tvrzení proti tvrzení". Duka hodlá spolupracovat s orgány činnými v trestním řízení, s ohledem na mlčenlivost se ale nechce k dosud neuzavřenému případu vyjadřovat.</p>
      <p>Dnešní akce se uskutečnila v turisticky exponovaném místě v bezprostřední blízkosti Pražského hradu. Turisté ale o demonstraci nejevili zájem a obě skupiny protestujících většinou bez povšimnutí míjeli.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/01/israeli-government-zeev-elkin-refused-involvement-nso-whatsapp-hack"/>
    <meta property="og:site_name" content="euronews"/>
    <meta property="article:published_time" content="2019-11-01T17:56:44+00:00"/>
    <meta property="og:title" content="دولت اسرائیل: در هک تلفن‌های همراه با شرکت «ان‌اس‌او» همکاری نداشتیم"/>
    <meta property="og:description" content="پیام‌رسان واتس‌اپ که زیر مجموعه شرکت فیسبوک است، روز سه‌شنبه ۲۹ اکتبر از این شرکت اسرائیلی به دلیل کمک‌هایش به جاسوسان دولتی برای هک ۱۴۰۰ تلفن همراه در چهار قاره شکایت کرد. این تلفن‌های همراه متعلق به دیپلمات‌ها، مخالفان سیاسی، روزنامه‌نگاران و مقامات رسمی بوده‌اند."/>
  </head>
  <body>
    <article>
      <h1>دولت اسرائیل: در هک تلفن‌های همراه با شرکت «ان‌اس‌او» همکاری نداشتیم</h1>
      <address><time datetime="2019-11-01T17:56:44+00:00">01 Nov 2019, 17:56</time> by <a rel="author">یورونیوز </a></address>
      <p>دولت اسرائیل روز جمعه هرگونه دست داشتن در جاسوسی سایبری و هک تلفن‌های همراه را که ادعا می‌شود توسط شرکت «ان‌اس‌او» (NSO) انجام شده است، رد کرد.</p>
      <p>پیام‌رسان واتس‌اپ که زیر مجموعه شرکت فیسبوک است، روز سه‌شنبه ۲۹ اکتبر از این شرکت اسرائیلی به دلیل کمک‌هایش به جاسوسان دولتی برای هک ۱۴۰۰ تلفن همراه در چهار قاره شکایت کرد. این تلفن‌های همراه متعلق به دیپلمات‌ها، مخالفان سیاسی، روزنامه‌نگاران و مقامات رسمی بوده‌اند.</p>
      <p>زئو الکین، وزیر امنیت دولت اسرائیل با فاصله گرفتن از هرگونه ادعایی دربارۀ همکاری دولت با این شرکت و اینکه «ان‌اس‌او» تلاش کرده با فرستادن بدافزارها به دستگاه‌های تلفن همراه از مسیر پیام رسان‌واتس‌اپ به جاسوسی از افراد بپردازد، گفت اگر کسی کار «ممنوعی» انجام داده باشد، باید مقابل دادگاه حاضر شود.</p>
      <p>آقای آلکین به رادیو تل‌آویو گفت: «اگرچه قطعا نمی‌توانم بگویم که در این موضوع کار غیرقانونی انجام شده است یا خیر، اما وقتی کسی کاری غیرقانونی انجام می‌دهد باید مقابل سیستم قضایی چه در این کشور و چه در هر جای دنیا پاسخگو باشد.»</p>
      <p>او افزود: «شرکت "ان‌اس‌او" یک شرکت خصوصی است که از توانمندی‌هایی که در اسرائیل وجود دارد استفاده می‌کند. هزاران نفر در فضای سایبری فعال هستند اما هیچ عضوی از دولت اسرائیل در این کار دخالت نداشته است.»</p>
      <p>به گفتۀ پیام‌رسان واتس‌اپ، این شرکت از نقصی که در سرورهای واتس‌اپ وجود داشته به نفع برنامه‌های خود سوء‌استفاده کرده است و گوشی‌های همراه افراد هدف را بین ۲۹ آوریل تا ۱۰ مه ۲۰۱۹ میلادی هک کرده است. شرکت «ان‌اس‌او» قویا این اتهامات را رد کرده است.</p>
      <p>ماهانه ۱.۵ میلیارد نفر در سراسر جهان از پیام رسان واتس‌اپ که می‌توان گفت از سطح امنیت بالایی برخوردار است، استفاده می‌کنند.</p>
      <p>
        <b>بیشتر بخوانید:</b>
        <a href="https://farsi.euronews.com/2019/10/30/whatsapp-facebook-sues-israel-nso-for-allegedly-helping-spies-hack-phones-in-20-countries?utm_source=news.google.com&amp;utm_campaign=feeds_news&amp;utm_medium=referral">شکایت واتس‌اپ از شرکت اسرائیلی به اتهام رخنه و کمک به جاسوسان برای هک</a>
      </p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/6bdd3cfe306fb923/vanzarile-mondiale-de-smartphone-uri-in-crestere-pentru-prima-data-dupa-doi-ani-de-scadere.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-01T17:15:01+00:00"/>
    <meta property="og:title" content="Vânzările mondiale de smartphone-uri, în creștere pentru prima dată după doi ani de scădere"/>
    <meta property="og:description" content="Vânzările mondiale de smartphone-uri au crescut cu 2% în ritm anual în trimestrul al treilea, până la 366 milioane unităţi, aceasta fiind prima perioadă de creştere după doi ani de scădere, arată un raport al firmei de cercetare de piaţă Strategy Analytics, transmite Agerpres."/>
  </head>
  <body>
    <article>
      <h1>Vânzările mondiale de smartphone-uri, în creștere pentru prima dată după doi ani de scădere</h1>
      <address><time datetime="2019-11-01T17:15:01+00:00">01 Nov 2019, 17:15</time> by <a rel="author">Jurnal.md</a></address>
      <p>
        <b>Vânzările mondiale de smartphone-uri au crescut cu 2% în ritm anual în trimestrul al treilea, până la 366 milioane unităţi, aceasta fiind prima perioadă de creştere după doi ani de scădere, arată un raport al firmei de cercetare de piaţă Strategy Analytics, transmite Agerpres.</b>
      </p>
      <p>Grupul sud-coreean Samsung este în continuare lider mondial, urmat de grupul chinez Huawei, care şi-a conservat poziţia secundă în pofida sancţiunilor americane, şi Apple, susţine firma de cercetare de piaţă.</p>
      <p>"Piaţa mondială de smartphone-uri a crescut pentru prima dată după trimestrul trei 2017 graţie unei competiţie de preţuri şi a inovaţiilor precum ecranele mai mari şi conectivitatea 5G" a declarat analistul Strategy Analytics, Linda Sui.</p>
      <p>În perioada iulie-septembrie 2019, Samsung a livrat 78 milioane smartphone-uri (în creştere cu 18% în ritm anual) şi a controlat 21% din piaţa mondială graţie succesului modelelor premium Galaxy S şi Note.</p>
      <p>O surpriză o constituie faptul că Huawei şi-a păstrat poziţia secundă după ce a vândut 66 milioane unităţi în trimestrul iulie-septembrie, în creştere cu 29% în ritm anual, şi controlând o cotă de 18,2% din piaţa mondială, în pofida sancţiunilor impuse de autorităţile de la Washington, care fac mai dificil accesul firmei chineze la tehnologii şi componente importante.</p>
      <p>Analiştii de la Strategy Analytics estimează că vânzările de telefoane iPhone au scăzut cu 3% în ritm anual, până la 45,6 milioane de telefoane, ceea ce conferă grupului american Apple o cotă de 12,4% din piaţă mondială.</p>
      <p>Pe următoarele locuri se situează alţi doi producători chinezi: Xiaomi (9%) şi Oppo (8%). Alţi producători, al căror nume nu a fost menţionat, îşi împart restul de 31% din piaţa mondială, susţine Strategy Analytics.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/energie/radet-despre-problemele-inregistrate-in-cartierul-aviatiei-alimentarea-se-face-de-la-opt-kilometri-18530073"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-01T17:23:00+00:00"/>
    <meta property="og:title" content="RADET, despre problemele înregistrate în cartierul Aviaţiei: Alimentarea se face de la opt kilometri"/>
    <meta property="og:description" content="RADET a transmis, vineri, în legătură cu problemele întâmpinate în furnizarea agentului termic în cartierul Aviaţiei că, din cauza lucrărilor, alimentarea se face de la o distanţă de 8 kilometri, iar termenul avansat de constructor pentru alimentarea de la CET Grozăveşti este 15 noiembrie."/>
  </head>
  <body>
    <article>
      <h1>RADET, despre problemele înregistrate în cartierul Aviaţiei: Alimentarea se face de la opt kilometri</h1>
      <address>
        <time datetime="2019-11-01T17:23:00+00:00">01 Nov 2019, 17:23</time>
      </address>
      <p>RADET a transmis, vineri, în legătură cu problemele întâmpinate în furnizarea agentului termic în cartierul Aviaţiei că, din cauza lucrărilor, alimentarea se face de la o distanţă de 8 kilometri, iar termenul avansat de constructor pentru alimentarea de la CET Grozăveşti este 15 noiembrie.</p>
      <p>Potrivit unui comunicat remis, vineri, RADET arată că deficienţele înregistrate cu precădere în orele de consum maxim în cartierul Aviaţiei sunt cauzate de lucrările de dispuse pentru îmbunătăţirea alimentării cu agent termic.</p>
      <p>„După începerea lucrării din Bulevardul Iancu de Hunedoara s-a constatat starea degradată a plăcilor de beton care acoperă galeria īn care urmau să se desfăşoare lucrările de înlocuire a conductelor de termoficare. Această situaţie prezentă un risc multiplu deoarece există posibilitatea surpării galeriei. Riscul există atât pentru conductele ce urmau a fi înlocuite, cât şi pentru transportul rutier, având în vedere faptul că în această zonă, la suprafaţă, sunt amplasate liniile de tramvai. Pentru a preîntâmpina prăbuşirea galeriei a fost necesară efectuarea unei structuri metalice de susţinere, iar în urma expertizei efectuate s-a constatat că este absolut necesară înlocuirea unei cantităţi mai mari de conductă decât cea planificată iniţial”, arată RADET.</p>
      <p>Sursa citată precizează că termenul avansat de constructor este 15 noiembrie 2019, termen la care alimentarea cartierului Aviaţiei va fi făcuta din CET Grozăveşti. În momentul de faţă acest cartier este alimentat din CET Sud, adică de la o distanţă de aproximativ 8 kilometri.</p>
      <p>Lucrarea care se desfăşoară pe Bulevardul Iancu de Hunedoara presupune înlocuirea unor porţiuni de conductă de diametrul 700 mm, cu o vechime de peste 50 de ani.</p>
    </article>
  </body>
</html>
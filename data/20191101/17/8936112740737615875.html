<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/inne,132/conor-mcgregor-zostal-skazany-za-pobicie-50-latka-w-pubie-w-dublinie,982234.html"/>
    <meta property="og:site_name" content="TVN24"/>
    <meta property="article:published_time" content="2019-11-01T17:22:00+00:00"/>
    <meta property="og:title" content="McGregor skazany za pobicie. Kara raczej go nie zaboli"/>
    <meta property="og:description" content="Ostatnie miesiące dla najbardziej popularnego zawodnika w historii MMA nie są specjalnie udane. Nie dość, że Conor McGregor nie walczył od ponad roku, to jeszcze miał w międzyczasie wiele różnych p..."/>
  </head>
  <body>
    <article>
      <h1>McGregor skazany za pobicie. Kara raczej go nie zaboli</h1>
      <address>
        <time datetime="2019-11-01T17:22:00+00:00">01 Nov 2019, 17:22</time>
      </address>
      <slideshow>
        <figure>
          <img src="https://r-scale-60.dcs.redcdn.pl/scale/o2/tvn/web-content/m/p1/i/c3395dd46c34fa7fd8d729d8cf88b7a8/6075db27-95eb-45be-8e51-011f38504414.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/04df4d434d481c5bb723be1b6df1ee65/e2ab0759-2227-4c68-96fd-526c7367594d-480p.mp4" autoplay="" loop=""/>
          <figcaption>McGregor wypuszczony z aresztu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/07a4e20a7bbeeb7a736682b26b16ebe8/bdeba41c-b7c8-4432-b115-449d843b154c-480p.mp4" autoplay="" loop=""/>
          <figcaption>McGregor może wrócić ze sportowej emerytury</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c44799b04a1c72e3c8593a53e8000c78/1d9bc569-7fce-4357-b9ca-8c59efef6e9a-480p.mp4"/>
          <figcaption>Conor McGregor zakończył karierę</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/85f007f8c50dd25f5a45fca73cad64bd/2c77e167-997b-4dd7-930d-e6420bf490c8-480p.mp4"/>
          <figcaption>McGregor jest gwiazdą UFC</figcaption>
        </figure>
        <figcaption>Conor McGregor ma ostatnio sporo problemów Foto: Getty Images | Video: Eurosport</figcaption>
      </slideshow>
      <h3>Ostatnie miesiące dla najbardziej popularnego zawodnika w historii MMA nie są specjalnie udane. Nie dość, że Conor McGregor nie walczył od ponad roku, to jeszcze miał w międzyczasie wiele różnych problemów. W piątek sąd w Dublinie ukarał go 1000 euro grzywny za uderzenie mężczyzny w pubie.</h3>
      <related>
        <a href="https://eurosport.tvn24.pl/inne,132/mcgregor-o-swoim-ataku-na-50-latka-ogladanie-tego-jest-jak-wbicie-sztyletu-w-moje-serce,963402.html"/>
      </related>
      <p>Do zdarzenia doszło w kwietniu w jednym z barów. McGregor miał częstować gości szklankami whisky, której jest jednym z udziałowców. Irlandczyk chciał, aby napił się jej także Desmond Keogh. 50-letni mężczyzna nie był zainteresowany propozycją. Chwilę później sportowiec uderzył go lewym sierpowym.</p>
      <h3>Przeprosił za to, co zrobił</h3>
      <p>Incydent został zarejestrowany przez kamerę przemysłową umieszczoną w pubie. - Oglądanie tego jest jak wbicie sztyletu w moje serce - mówił potem napastnik, który przyznał się do popełnionego czynu i przeprosił poszkodowanego.</p>
      <p>Keogh przyjął słowa skruchy McGregora.</p>
      <p>Na początku października odbyła się pierwsza rozprawa w tej sprawie. Irlandczykowi groziło nawet sześć miesięcy więzienia. Ostatecznie skończyło się na 1000 euro grzywny. Taki wyrok ogłosił sąd w Dublinie w obecności zawodnika w piątek 1 listopada. Dla McGregora to nieduża suma, bo jego majątek w tym momencie jest szacowany na około 100 milionów euro.</p>
      <h3>Wiele wybryków w ostatnim czasie</h3>
      <p>Warto dodać, że to była dla niego kolejna kara finansowa w tym toku. W marcu w Miami rozbił, a następnie zabrał telefon jednemu z kibiców. Został zatrzymany, ale opuścił areszt po wpłaceniu 5 tysięcy dolarów grzywny. W tym samym miesiącu dziennik "New York Times" napisał, że Irlandczyk w swoim rodzinnym Dublinie mógł dopuścić się napaści na tle seksualnym, a policja bada sprawę.</p>
      <p>31-letni wojownik w grudniu wróci do oktagonu UFC. Jego przeciwnikiem będzie były mistrz kategorii lekkiej Amerykanin Frankie Edgar. Irlandczyk już wcześniej zapewnił, że całą gażę z tego pojedynku przekaże na cele charytatywne.</p>
      <p>Autor: Srogi / Źródło: Eurosport.pl/Reuters</p>
    </article>
  </body>
</html>
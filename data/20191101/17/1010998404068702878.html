<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/prez-noemvri-bezplatni-pregledi-pri-nevrolog-za-horata-s-ustanoven-parkinson.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T17:02:00+00:00"/>
    <meta property="og:title" content="През ноември: Безплатни прегледи при невролог за хората с установен Паркинсон"/>
    <meta property="og:description" content="Инициативата е насочена предимно към пациентите, които от години са на терапия, но чувстват, че тя все по-малко им помага"/>
  </head>
  <body>
    <article>
      <h1>През ноември: Безплатни прегледи при невролог за хората с установен Паркинсон</h1>
      <h2>Инициативата е насочена предимно към пациентите, които от години са на терапия, но чувстват, че тя все по-малко им помага</h2>
      <address><time datetime="2019-11-01T17:02:00+00:00">01 Nov 2019, 17:02</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Хората с установена паркинсонова болест ще имат възможност за безплатни прегледи при изтъкнати невролози от 4 ноември до края на месеца, съобщават организаторите от Българското неврологично дружество. Кампанията ще се проведе в определени лечебни заведения в София, Пловдив, Варна, Бургас, Плевен, Русе и Стара Загора. </p>
      <p>
        <b>Вижте кои невролози ще преглеждат във всеки град и с какъв график:</b>
      </p>
      <p>В <b>София</b> участват двата експертни центъра в областта на неврологичните заболявания: Многопрофилната болница за активно лечение по неврология и психиатрия  „Св. Наум“ и УМБАЛ „Александровска“.</p>
      <p>Прегледите в МБАЛНП „Св. Наум“ ще бъдат проведени в следните периоди: 4 – 8 ноември 2019 г., 11 – 15 ноември, 25 – 29 ноември и 2 – 6 декември 2019 г. Телефонът за записване е 02 970 23 00. Д-р Чорбаджиева и д-р Каменова ще преглеждат по график, като часовете ще се уточняват по телефона.</p>
      <p>В УМБАЛ „Александровска“ ще преглеждат доц. Григорова и д-р Петрова. Определените дни за прегледи са вторник, сряда и петък от 10 до 14 ч., след предварително записване на тел. 02 923 06 65 за графика на доц. Григорова.</p>
      <p>В <b>Пловдив</b> пациентите ще се обръщат към проф. Пенка Атанасова и д-р Костадин Чомпалов от неврологичната клиника на УМБАЛ „Св. Георги“. Те ще преглеждат всеки понеделник и четвъртък от 11 до 13 ч. Предварителното записване ще е на телефон: 0882 212 449 всеки делничен ден от 9 до 12 ч.</p>
      <p>Във <b>Варна</b> ще преглежда проф. д-р Ара Капрелян в Първа неврология на УМБАЛ „Св. Марина“. Записването е на телефон: 052 978 324. Безплатните прегледи ще продължат от 4 до 15 ноември 2019 г., всеки делничен ден от 13.30 до 15.30 ч.</p>
      <p>В <b>Бургас</b> домакин на инициативата ще бъде УМБАЛ „Дева Мария“ в кв. Ветрен. Неврологът д-р Цветана Асеникова ще преглежда в понеделник и сряда от 11 до 13 ч. Записванията се правят на телефон: 056 896 262.</p>
      <p>В <b>Плевен</b> прегледите ще се извършват в Клиниката по неврология в УМБАЛ „Д-р Георги Странски“, ет. 4, след записване на телефон:  064 886 275. Д-р Диана Маринова, д-р Десислава Маринова и доц. д-р Мая Дановска очакват своите пациенти от 4 до 22 ноември, от 10 до 13 ч.</p>
      <p>В <b>Стара Загора</b> прегледите ще се извършват от д-р Илария Петкова. Практиката й се намира на ул. „Д.Наумов“ 79, а приемът ще бъде всеки вторник и сряда от 13 до 15 ч., в периода от 4 ноември до края на месеца. Телефоните за записване са 0885 713 927 и 042 630 036 , всеки понеделник от 9 до 13 ч.</p>
      <p>В <b>Русе</b> ще преглежда д-р Елена Вачева на адрес ул. „Бистрица“ 2, ет. 1. Записването става на телефон: 0888 768 623. Прегледите ще се проведат от 18 до 22 ноември, от 13 до 15 ч. всеки работен ден.</p>
      <p><b>Инициативата е насочена предимно към пациентите, които от години са на терапия</b>, но чувстват, че тя все по-малко им помага. Паркинсоновата болест е прогресивно заболяване и с времето навлиза в късната си фаза, когато ефектът на обичайното лечение с прием на медикаменти през устата започва да намалява. И в тези случаи съвременната медицина предлага възможности за добър контрол на заболяването – консултирайте се с невролог, за да определи най-подходящата.</p>
      <p>България разполага с всички съвременни медикаменти за Паркинсон, които се прилагат и в чужбина. <b>Терапията за късна паркинсонова болест се плаща изцяло от Здравната каса</b>. Изкуството в лечението е, че пациентите трябва да бъдат лекувани много внимателно – с колкото е възможно по-малко медикаменти, защото в един момент те престават да бъдат ефективни. Изтощават се рецепторите в мозъка, променят се невромедиаторите и средно след 15 г. лекарствата спират да действат.</p>
      <p>Късната болест на Паркинсон е настъпила, когато пациентът все по-често се нуждае от минимум 5 дози леводопа дневно, периодът без симптоми е само 2 часа дневно и търпи поне 1 час обезпокоителна дискинезия дневно.</p>
      <p>Ако вие или ваш близък имате такива оплаквания, запишете час при невролог за консултация през ноември.</p>
    </article>
  </body>
</html>
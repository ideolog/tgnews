<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/01/operation-sophia-90-millio-brusszeli-euro-bizalmi-alapon"/>
    <meta property="og:site_name" content="euronews"/>
    <meta property="article:published_time" content="2019-11-01T17:43:47+00:00"/>
    <meta property="og:title" content="Operation Sophia: 90 millió brüsszeli euró bizalmi alapon"/>
    <meta property="og:description" content="Az Európai Unió úgy támogatja a líbiai parti őrséget az Európa felé tartó afrikai menedékkérők megállításában, hogy nincs módja ellenőrizni, mi történik a terepen."/>
  </head>
  <body>
    <article>
      <h1>Operation Sophia: 90 millió brüsszeli euró bizalmi alapon</h1>
      <address><time datetime="2019-11-01T17:43:47+00:00">01 Nov 2019, 17:43</time> by <a rel="author">Lillo Montalto Monella </a></address>
      <h3>Újabb kiszivárogtatás vet rossz fényt a hatalmi gépezetre, ezúttal Európában. Nyilvánosságra került egy titkosszolgálati dokumentum, amelyet az uniós diplomácia küldött szét a tagállamok EU-nagyköveteinek. Ebből nyilvánvalóan kiderül, hogy habár Brüsszel pénzzel, kiképzéssel és határvédelme, a Frontex tényleges közreműködésével is támogatja a líbiai parti őrséget a migráció megfékezése érdekében, nincs semmiféle rálátása a líbiai parti őrség tevékenységére, vagyis arra, hogy mindazzal, amit nyújt, mit ér el.</h3>
      <h4>Uniós távmisszió</h4>
      <p>Még a <b>Sophia műveletben résztvevőknek</b> sincs jogosítványuk ellenőrizni sem a parti őrséget, sem azokat, akiket a szervezet számára kiképeznek. Telefonon és online tartják a kapcsolatot, illetve körülbelül fél évenként értekezletet szerveznek. A misszió nem hajthat végre akciót líbiai vizeken, és legénysége nem léphet líbiai járőrhajó fedélzetére. Ez az uniós küldetés csak az elmúlt két évben 90 millió euróba került.</p>
      <p>És ez nemcsak pénzkérdés, hanem komoly biztonsági aggályokat is felvet. A helyzet ugyanis az, hogy miközben a <b>Sophia</b> meghirdetése, vagyis 2015 tavasza óta Brüsszel kiképezte a líbiai parti őrség 355 emberét, valójában nem tudni, kik voltak ezek az emberek, akiket Líbiából küldtek, és a kiképzés után hol, milyen feladatot kaptak. Azok ugyanis, akik a jelentéseket írják róluk, ugyanazok, akik korábban kiválasztották őket. Ezt állítja egy amszterdami egyetem, a <b><a href="https://www.njb.nl/Uploads/2019/1/Maarten-Kos.docx">Vrije Universiteit tanulmánya</a></b>. <b>Egy bécsi kutató,</b><a href="http://www.eunpack.eu/sites/default/files/publications/2018-01-31%20D6.2%20Working%20paper%20on%20implementation%20of%20EU%20crisis%20response%20in%20Libya.pdf"><b>Chiara Loschi</b><b>is megállapítja</b>,</a> hogy amíg az Uniónak nincs embere a terepen, nem fogja tudni, mi zajlik a napi gyakorlatban. Ahogyan azt sem tudja megakadályozni, hogy alkalmatlanokat szerződtessenek a líbiai parti őrségnél. Pedig a misszió egyik jelentésében az áll, hogy az ide küldött jelöltek felét kiszórták a horvátországi búvártanfolyam előtt, mert nem voltak megfelelő egészségi állapotban.</p>
      <p>A kiszivárgott uniós dokumentum a biztonsági helyzettel indokolja, hogy brüsszel nem engedi embereit Líbiába. „Addig, amíg nem javul az általános biztonsági helyzet Líbiában, uniós alkalmazott nem léphet be az országba”. A Tuniszban dolgozó uniós tisztviselők is csak egynapos látogatásokra érkeznek Tripoliba - magánrepülőkön.</p>
      <h4>Egy bűntettben lett szövetséges Brüsszel?</h4>
      <p>A <b>Nemzetközi Büntetőbíróság</b> (ICC) is foglalkozik az üggyel, amely súlyos jogsértéseket takar. A törvényszékhez érkezett <a href="https://www.statewatch.org/news/2019/jun/eu-icc-case-EU-Migration-Policies.pdf"><b>beadvány</b></a> szerint meg kell állapítani az EU felelősségét konkrét ügyekben és általánosságban is. Például azoknak a menedékkérőknek a halálával kapcsolatban, akiknek a csónakja nagyrészt az <a href="https://www.amnesty.org/download/Documents/EUR0366552017ENGLISH.PDF">az-Zawiya líbiai járőrszolgálat hibájából süllyedt el,</a> ugyanis rálőttek a lélekvesztőre. Márpedig ez a szolgálat kapta az egyik olasz hajót, amit a Sophia művelet keretében felajánlottak a líbiai parti őrségnek, és a legénység több tagja is részt vett az uniós kiképzésben.</p>
      <p><b>Omer Schatz,</b><b>a párizsi SciencesPo nemzetközi jogásza</b> kérte az ICC-től, hogy vizsgálja ki, milyen szerepet játszanak Brüsszel és az uniós tagállamok azokban az emberiesség elleni bűntettekben, amelyeket a menedékkérők kárára elkövetnek Líbiában. Ő ugyanis nem kevesebbet állít, minthogy „politikai szinten az uniós intézmények tervelik ki, és szervezik meg azt a bűntettet, amit a migráció megállításának megoldásaként kezelnek, és le is szerződnek kvázi állami milíciákkal ennek végrehajtására.”</p>
      <p>Számtalan konkrét jogsértésről számolnak be a civil mentők is. Egy német segélyszervezet, a <b>Sea Eye</b> azzal vádolta meg a líbiai parti őrséget, hogy fegyverrel támad a mentőhajókra és a menekülőkre is. <a href="https://www.euronews.com/2019/10/03/unhcr-in-libya-part-4-the-detention-centres-the-map-and-the-stories">Szeptemberben állítólag le is lőttek egy szudáni menedékkérőt</a>, miután elfoglalták, és visszafordították a csempészhajót, amelyen sokadmagával remélt átjutni Európába. Hivatalos jelentések és sajtóhírek szólnak arról is, hogy a parti őrök közül nem egy összejátszik az embercsempészekkel.</p>
      <h4>Komolytalan megoldások és síri csend</h4>
      <p><b>Andrej Hunko, a német DIE LINKE párt parlamenti képviselője</b><b>azt mondta az Euronewsnak</b>, hogy „az Európai Bizottság GoPro kamerákat adott a líbiai parti őrségnek, hogy szereljék fel hajóikra, és akkor így nyomon követhetővé válik, ha valóban jogsértő módon lépnek fel. A „Bigliani” nevű járőrhajókra is tettek ilyeneket, a legénység dolga gondoskodni arról, hogy működjenek.” Hunko meg van győződve arról, hogy „a valóban kompromittáló felvételek sosem jutnak el a Sophia művelet eszköztelen ellenőrző és tanácsadó mechanizmusáig, amellyel az Európai Unió megfigyelés alatt akarja tartani a líbiaiakat." Az Európai Bizottság egyébként maga is arra panaszkodik, hogy ezek a felvételek sem mennyiségüket, sem minőségüket tekintve nem elégségesek, amit a líbiai parti őrség és haditengerészet azzal indokol, hogy rossz az internetkapcsolatuk. A politikus szerint ez kifogás, „hiszen a líbiai parti őrség aktív életet él a közösségi oldalakon, vagyis az említett problémákért nem lehet az internetet okolni.” Hunko azt is megjegyzi, hogy az ellenőrzés szankciók nélkül nem működhet, <a href="http://assembly.coe.int/nw/xml/XRef/Xref-XML2HTML-en.asp?fileid=24738&amp;lang=en">ahogyan azt az Európa Tanács egyik közgyűlése is határozatba foglalta</a> – teszi hozzá.</p>
      <p><b>Az Amnesty International egyik kutatója, Matteo de Bellis</b> tovább megy, és azt mondja, hogy az uniós ellenőrzésnek ki kellene terjednie arra is, milyen következményekkel jár a szárazföldön mindaz, amit a líbiai parti őrök a tengeren elkövetnek az Európai Unió közreműködésével. Például azokra az atrocitásokra, amelyek a gyűjtőtáborokban folynak.</p>
      <p>A végső kérdés pedig az, miért tartja elfogadhatónak az Európai Unió, hogy egy olyan helyre küldjék vissza a menedékkérőket a Földközi-tengerről, ahová saját embereit biztonsági kockázatokra hivatkozva nem engedi.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/01/url-radio-lapp-vi-ascoltare-radio-streaming-android-auto-foto-677450/"/>
    <meta property="og:site_name" content="AndroidWorld"/>
    <meta property="article:published_time" content="2019-11-01T17:58:49+00:00"/>
    <meta property="og:title" content="URL Radio è l’app che vi fa ascoltare qualsiasi radio in streaming su Android Auto (foto)"/>
    <meta property="og:description" content="Anche se sul Play Store si possono trovare diverse soluzioni per ascoltare la radio sul proprio smartphone o tablet attraverso..."/>
  </head>
  <body>
    <article>
      <h1>URL Radio è l’app che vi fa ascoltare qualsiasi radio in streaming su Android Auto (foto)</h1>
      <address><time datetime="2019-11-01T17:58:49+00:00">01 Nov 2019, 17:58</time> by <a rel="author" href="https://www.androidworld.it/author/rob-art7/" target="_blank">Roberto Artigiani</a></address>
      <p>Anche se sul Play Store si possono trovare diverse soluzioni per <b>ascoltare la radio sul proprio smartphone o tablet attraverso lo streaming HTTP</b>, è innegabile che il momento per eccellenza per l’uso del vecchio medium è mentre ci si trova in auto. Per rispondere all’esigenza di chi non vuole perdersi la propria trasmissione preferita mentre è al volante, ora, grazie a <b>URL Radio</b>, è possibile ascoltare<b> in streaming qualsiasi stazione radio presente online attraverso la piattaforma Android Auto</b>.</p>
      <p>Uno dei membri senior del team <a href="https://www.androidworld.it/tag/xda/">XDA Developers</a> ha pubblicato sul <a href="https://forum.xda-developers.com/android-auto/mtcd-software-development/app-url-radio-t3967510">forum ufficiale</a> l’app URL Radio che consente di captare <b>qualsiasi servizio presente in Rete semplicemente usando l’URL</b>. Nello specifico è necessario aggiungere l’indirizzo al file .m3u presente in “Android/data/com.jamal2367.urlradio/files/Collection”. Lo sviluppatore ha già creato una lista di canali (tedeschi) con cui iniziare senza alcuno sforzo.</p>
      <p>L’app dispone anche della possibilità di scegliere tra un <b>tema chiaro e uno scuro</b> e può essere scaricata dalla <a href="https://forum.xda-developers.com/android-auto/mtcd-software-development/app-url-radio-t3967510">pagina sul forum XDA</a>. Vi facciamo notare che <b>ogni ora di streaming in qualità 128 kbit/s AAC può consumare fino a 60 MB di dati</b>.</p>
      <p>Via: <a href="https://www.xda-developers.com/url-radio-android-auto-listen-stream-online-radio/">XDA Developers</a></p>
    </article>
  </body>
</html>
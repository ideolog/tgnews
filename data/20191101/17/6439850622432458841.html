<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/457936/%E0%A6%B0%E0%A7%8B%E0%A6%B9%E0%A6%BF%E0%A6%99%E0%A7%8D%E0%A6%97%E0%A6%BE%E0%A6%A6%E0%A7%87%E0%A6%B0-%E0%A6%95%E0%A6%BE%E0%A6%B0%E0%A6%A3%E0%A7%87-%E0%A7%AC-%E0%A6%9C%E0%A7%87%E0%A6%B2%E0%A6%BE%E0%A7%9F-%E0%A6%9C%E0%A6%A8%E0%A7%8D%E0%A6%AE-%E0%A6%A8%E0%A6%BF%E0%A6%AC%E0%A6%A8%E0%A7%8D%E0%A6%A7%E0%A6%A8-%E0%A6%AC%E0%A6%A8%E0%A7%8D%E0%A6%A7"/>
    <meta property="og:site_name" content="Daily Janakantha"/>
    <meta property="article:published_time" content="2019-11-01T17:34:00+00:00"/>
    <meta property="og:title" content="রোহিঙ্গাদের কারণে ৬ জেলায় জন্ম নিবন্ধন বন্ধ ॥ স্পিকার"/>
    <meta property="og:description" content="স্টাফ রিপোর্টার, কক্সবাজার ॥ রোহিঙ্গা অনুপ্রবেশের কারণে দীর্ঘ দুই বছরেরও বেশি সময় ধরে কক্সবাজার জেলায় বন্ধ জন্মনিবন্ধন খুলে দেয়ার বিষয়ে প্রধানমন্ত্রী শেখ হাসিনার সঙ্গে গুরুত্বসহকারে আলাপ করবেন বলে আশ্বাস দিয়েছেন স্পিকার ড. শিরিন শারমিন চৌধুরী। তিনি বলেন, রোহিঙ্গাদের কারণে জন্ম নিবন্ধন প্রক্রিয়াটি কক্সবাজারসহ ৬টি জেলায় বন্ধ ..."/>
  </head>
  <body>
    <article>
      <h1>রোহিঙ্গাদের কারণে ৬ জেলায় জন্ম নিবন্ধন বন্ধ ॥ স্পিকার</h1>
      <address>
        <time datetime="2019-11-01T17:34:00+00:00">01 Nov 2019, 17:34</time>
      </address>
      <figure>
        <img src="http://www.dailyjanakantha.com/files/201911/1572632534_50.jpg"/>
      </figure>
      <p>স্টাফ রিপোর্টার, কক্সবাজার ॥ রোহিঙ্গা অনুপ্রবেশের কারণে দীর্ঘ দুই বছরেরও বেশি সময় ধরে কক্সবাজার জেলায় বন্ধ জন্মনিবন্ধন খুলে দেয়ার বিষয়ে প্রধানমন্ত্রী শেখ হাসিনার সঙ্গে গুরুত্বসহকারে আলাপ করবেন বলে আশ্বাস দিয়েছেন স্পিকার ড. শিরিন শারমিন চৌধুরী।</p>
      <p>তিনি বলেন, রোহিঙ্গাদের কারণে জন্ম নিবন্ধন প্রক্রিয়াটি কক্সবাজারসহ ৬টি জেলায় বন্ধ রাখে সরকার। যে কারণে স্থানীয়রা নানাভাবে ভোগান্তির শিকার হচ্ছে। বিষয়টি সরকারের নজরে এসেছে। আজ শুক্রবার সকালে কক্সবাজার জেলা আওয়ামী লীগের নেতৃবৃন্দের সঙ্গে বৈঠকে আলাপকালে ড. শিরীন শারমিন এই কথা বলেন। শহরের হিলডাউন সার্কিট হাউজে জেলা আওয়ামী লীগের নেতৃবৃন্দের সঙ্গে বৈঠকে সমসাময়িক বিভিন্ন গুরুত্বপূর্ণ বিষয়ে আলোচনা হয়। জেলা আওয়ামী লীগের সভাপতি এ্যাডভোকেট সিরাজুল মোস্তফা, সাধারণ সম্পাদক মুজিবুর রহমান, সাইমুম সরওয়ার কমল এমপি, আশেক উল্লাহ রফিক এমপি, জাফর আলম এমপি, জেলা প্রশাসক মো: কামাল হোসেন, পুলিশ সুপার এবিএম মাসুদ হোসেনসহ পদস্থ কর্মকর্তারা এসময় উপস্থিত ছিলেন।</p>
      <p>জাতীয় সংসদের স্পিকার ড. শিরিন শারমিন চৌধুরী ২ দিনের সফরে শুক্রবার সকালে কক্সবাজার পৌঁছেন। তিনি বিমানবন্দরে পৌঁছালে কেন্দ্রীয় আওয়ামী লীগের যুগ্ন-সাধারণ সম্পাদক জাহাঙ্গীর কবির নানক সহ আওয়ামী লীগ নেতৃবৃন্দ তাঁকে অভ্যর্থনা জানান।</p>
      <p>বিমানবন্দর থেকে সার্কিট হাউসে পৌঁছালে স্পীকার ড. শিরিন শারমিন চৌধুরীকে কক্সবাজারের জেলা প্রশাসক মো: কামাল হোসেন, পুলিশের উর্ধ্বতন কর্মকতারা তাঁকে বরণ করে নেন। কক্সবাজার সফরকালে স্পীকার শিরিন শারমিন চৌধুরী হোটেল রয়েল টিউলিপ অনুষ্ঠিতব্য বাংলাদেশ-ভারত সংলাপে অংশ নেবেন। এ সংলাপে অংশ নিতে পররাষ্ট্র প্রতিমন্ত্রী মো: শাহরিয়ার আলম এমপি শুক্রবার সকালে কক্সবাজার এসে পৌঁছেছেন।</p>
    </article>
  </body>
</html>
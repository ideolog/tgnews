<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/cane_eroe_isis_al_baghdadi_trump-6465833/news/2019-11-01/"/>
    <meta property="og:site_name" content="Agi"/>
    <meta property="article:published_time" content="2019-11-01T17:48:00+00:00"/>
    <meta property="og:title" content="Non solo il cane eroe. Quando i soldati hanno quattro zampe"/>
    <meta property="og:description" content="La storia contemporanea è piena di animali utilizzati in operazioni militari, dai delfini sminatori Usa all'orso polacco diventato caporale per meriti sul campo"/>
  </head>
  <body>
    <article>
      <h1>Non solo il cane eroe. Quando i soldati hanno quattro zampe</h1>
      <h2>La storia contemporanea è piena di animali utilizzati in operazioni militari, dai delfini sminatori Usa all'orso polacco diventato caporale per meriti sul campo</h2>
      <address><time datetime="2019-11-01T17:48:00+00:00">01 Nov 2019, 17:48</time> by <a rel="author" href="https://www.agi.it/authors/brahim-maarad/" target="_blank">Brahim Maarad</a></address>
      <p>Non c'è solo Conan, il <a href="https://www.agi.it/estero/trump_al_baghdadi_cane-6452294/news/2019-10-29/">cane-eroe</a> rimasto ferito nell'<a href="https://www.agi.it/estero/al_baghdadi_morto-6442164/news/2019-10-27/">operazione</a> in cui è morto il leader dell'Isis, <b>Abu Bakr Al Baghdadi</b>: le forze speciali americane, e non solo, spesso si affidano alle doti straordinarie dei compagni animali per le missioni più delicate e pericolose. Per inciso, Conan è una femmina Malinois belga con alle spalle ben cinquanta missioni di combattimento in quattro anni. Ma non c'è solo Conan, ci sono anche 'soldati' con le pinne, gatti-spia, pipistreli-kamikaze, muli da guerra.</p>
      <h3>Delfini sminatori</h3>
      <p>Per decenni, la Marina degli Stati Uniti ha usato i delfini per rilevare le mine nel mare, ad esempio, aiutando a sgombrare 100 mine nel porto di Umm Qasr, durante la guerra in Iraq del 2003. I mammiferi marini venivano addestrati in missioni di guardia portuale contro i sommozzatori ostili. </p>
      <h3>L'orso capolare</h3>
      <p>L'esercito polacco ha insignito del grado di caporale l'orso Wojtek in riconoscimento del suo decennale impegno tra i soldati. Per tanto tempo ha rappresentato il metodo più veloce per rifornire le truppe di armi e munizioni, in particolare nelle aree più accidentate. </p>
      <h3>Gatti spia</h3>
      <p>Durante la guerra fredda, i servizi segreti statunitensi hanno sviluppato un programma di spionaggio battezzato dalla Cia "Acoustic Kitty", volto a raccogliere informazioni sensibili dal Cremlino e dalle ambasciate dell'ex Unione Sovietica nel mondo. Secondo Business Insider, gli ufficiali dei servizi segreti americani piantavano piccoli microfoni nelle orecchie dei gatti: sono animali domestici, che non insospettivano gli uomini della sicurezza, il che li rendeva una spia mobile all'interno delle strutture. </p>
      <h3>Leoni marini da guardia</h3>
      <p>La Marina degli Stati Uniti ha addestrato i leoni marini con il compito di proteggere le installazioni navali dai sommozzatori nemici che potrebbero avvicinarsi per spionaggio. I mammiferi aiutano anche a recuperare equipaggiamento e munizioni lanciati da aerei e navi. </p>
      <h3>Pipistrelli kamikaze</h3>
      <p>Durante la Seconda Guerra mondiale, le forze americane ebbero l'idea di installare bombe su pipistrelli e lanciarli contro le città giapponesi. In realtà gli animali fallirono cambiando rotta e bombardarono le basi militari statunitensi. </p>
      <h3>Muli da guerra</h3>
      <p>Le truppe statunitensi non hanno avuto altra scelta che usare gli animali di montagna per trasportare attrezzature su terreni accidentati durante i combattimenti in Afghanistan contro i talebani.</p>
      <h3>Scarafaggi a infrarossi</h3>
      <p>Diversi eserciti hanno avviato programmi per sviluppare dispositivi che si installano su scarafaggi, come telecamere e sensori, e aiutano nelle operazioni di salvataggio tra le macerie e anche in missioni di spionaggio</p>
    </article>
  </body>
</html>
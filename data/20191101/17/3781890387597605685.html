<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739569"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T17:54:00+00:00"/>
    <meta property="og:title" content="พ่อเมืองศรีสะเกษ เป็นประธานในพิธีรับ-ส่ง ทหารกองเกิน"/>
    <meta property="og:description" content="พ่อเมืองศรีสะเกษ เป็นประธานในพิธีรับ-ส่ง ทหารกองเกินเข้ากองประจำการ ผลัดที่ 2/2562 และผลัดที่ 3/2562"/>
  </head>
  <body>
    <article>
      <h1>พ่อเมืองศรีสะเกษ เป็นประธานในพิธีรับ-ส่ง ทหารกองเกิน</h1>
      <address>
        <time datetime="2019-11-01T17:54:00+00:00">01 Nov 2019, 17:54</time>
      </address>
      <p>
        <b>พ่อเมืองศรีสะเกษ เป็นประธานในพิธีรับ-ส่ง ทหารกองเกินเข้ากองประจำการ ผลัดที่ 2/2562 และผลัดที่ 3/2562</b>
      </p>
      <p>เมื่อเร็วๆนี้  ที่อาคารหอประชุมเฉลิมพระเกียรติฉลองสิริราชสมบัติครบ 60 ปี  อ.เมือง จ.ศรีสะเกษ นายวัฒนา พุฒิชาติ ผวจ.ศรีสะเกษ เป็นประธานในพิธีรับ-ส่งทหารกองเกินเข้ากองประจำการ โดยมี พ.อ.บัณฑิต คำเคน สัสดีจังหวัดศรีสะเกษ พร้อมด้วย หัวหน้าส่วนราชการ ผู้แทนหัวหน้าส่วนราชการ สัสดีอำเภอทุกอำเภอ เจ้าหน้าที่รับ-ส่ง ทหารกองเกินที่ถูกเข้ากองประจำการและญาติๆ ทหารใหม่ เข้าร่วมพิธีและให้กำลังใจกับทหารใหม่ที่ถูกส่งเข้ากองประจำการ เป็นจำนวนมาก<br/> <br/>พ.อ.บัณฑิต กล่าวว่า สำหรับพิธีรับ-ส่ง ทหารกองเกินเข้ากองประจำการ ในครั้งนี้ ประกอบด้วย แผนก ทหารบก ทหารอากาศ ผลัดที่ 2/2562 และทหารเรือผลัดที่ 3/2562 รวมจำนวน 665 นาย ซึ่งประกอบไปด้วย ทหารบกส่งมณฑลทหารบกที่ 25 จำนวน 159 นาย ทหารบกส่งกองบัญชาการกองทัพไทย จำนวน 280 นาย ทหารอากาศส่งกองทัพภาคที่ 2 และส่งช่วยกองทัพภาคที่ 1 จำนวน 133 นาย ทหารเรือส่งกองทัพภาคที่ 2 และส่งช่วยกองทัพภาคที่ 1 จำนวน 93 นาย ซึ่งในพิธีรับ-ส่ง ในครั้งนี้ สำนักงานสัสดีจังหวัดศรีสะเกษ ได้จัดนิทรรศการสิทธิของทหารกองประจำการและพบปะพูดคุยให้ความรู้เกี่ยวกับการใช้ชีวิตในค่ายทหาร จัดเตรียมที่พักคอยให้กับญาติ รวมทั้งให้บริการน้ำดื่มและไอศกรีมให้กับญาติที่เดินทางมาส่งทหารใหม่ พร้อมพบปะพูดคุยให้กำลังใจกับทหารใหม่และญาติทหารใหม่อย่างใกล้ชิด<br/>  ด้าน นายวัฒนา พุฒิชาติ ผวจ.ศรีสะเกษ กล่าวว่า เมื่อเข้ารับราชการทหารกองประจำการ จะได้รับการพัฒนาทั้งทางร่างกายและจิตใจ ได้รับการฝึกฝนอบรม ให้มีความรู้ มีระเบียบวินัย สมกับเป็นชายชาติทหาร และได้รับการดูแลเอาใจใส่ จากผู้บังคับบัญชาทุกระดับชั้น พร้อมดูแลสิทธิต่างๆ เป็นอย่างดี โดย กองทัพบก มีความห่วงใยและตระหนักถึงความสำคัญของทหารใหม่ โดยได้จัดให้มีพิธีรับ-ส่ง ในระดับอำเภอ และระดับจังหวัด รวมถึงหน่วยทหาร อีกด้วย.</p>
      <figure>
        <img src="https://www.dailynews.co.th/admin/upload/20191102/news_TTkqbqZHmn010500_533.jpg?v=201911020512?v=8192"/>
      </figure>
      <p>-----------------------------------<br/><br/>พิสิษฐ์ สิริวิริยะธนา ผู้สื่อข่าวเว็บไซด์เดลินิวส์ จ.ศรีสะเกษ</p>
    </article>
  </body>
</html>
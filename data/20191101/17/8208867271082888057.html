<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/tennis/2019/11/01/news/masters_parigi_djokovic_nadal-240035938/"/>
    <meta property="og:site_name" content="Repubblica.it"/>
    <meta property="article:published_time" content="2019-11-01T17:32:00+00:00"/>
    <meta property="og:title" content="Tennis, Matteo Berrettini alle Atp Finals: decisiva la vittoria di Shapovalov su Monfils"/>
    <meta property="og:description" content="Il canadese batte il francese in due set. Ne beneficia il romano che grazie a questo risultato eguaglia Panatta e Barazzutti, unici italiani nella storia"/>
  </head>
  <body>
    <article>
      <h1>Tennis, Matteo Berrettini alle Atp Finals: decisiva la vittoria di Shapovalov su Monfils</h1>
      <h2>Il canadese batte il francese in due set. Ne beneficia il romano che grazie a questo risultato eguaglia Panatta e Barazzutti, unici italiani nella storia qualificati al Masters</h2>
      <address>
        <time datetime="2019-11-01T17:32:00+00:00">01 Nov 2019, 17:32</time>
      </address>
      <p><b>PARIGI - </b>Matteo Berrettini vola alle Finals di Londra. La buona notizia per il tennis italiano arriva da Parigi-Bercy, dove il canadese Denis Shapovalov ha piegato senza problemi Gael Monfils con il punteggio di 6-2, 6-2. Se il francese avesse conquistato le semifinali, avrebbe di fatto escluso il romano. Si tratta del terzo italiano a qualificarsi per le Finals dopo Adriano Panatta nel 1975 a Stoccolma e Corrado Barazzutti nel 1978 a New York. A Londra dal 10 al 18 novembre Berrettini, che da lunedì sarà numero 8 del ranking mondiale giocherà alfianco di Novak Djokovic, Rafael Nadal, Roger Federer, Daniil Medvedev, Dominic Thiem, Alexander Zverev e Stefanos Tsitsipas.<br/><br/>Shapovalov  se la vedrà ora con Rafa Nadal, che ha battuto in due set il francese Tsonga con il punteggio di 7-6 (4), 6-1.<br/><br/>Sarà intanto Djokovic-Dimitrov una delle due semifinale a Parigi-Bercy. Nei quarti Djokovic, numero uno del mondo e prima testa di serie, ha battuto in 58' il greco Stefanos Tsitsipas lasciandogli appena tre giochi (6-1, 6-2). Il serbo, vincitore quattro volte a Parigi, se la vedrà con il bulgaro Grigor Dimitrov, numero 27 Atp, che ha battuto il cileno Cristian Garin 6-2 7-5. Per Dimitrov, recente semifinalista agli Us Open, si tratta della sesta semifinale in un Masters (unica vittoria a Cincinnati nel 2017), la prima dopo un anno e mezzo.</p>
      <h3>Wta Finals, Pliskova ultima semifinalista</h3>
      <p>Karolina Pliskova è la quarta e ultima semifinalista delle Wta Finals di Shenzhen. La ceca, n.2 del ranking, ha battuto 6-0 2-6 6-4 la rumena Simona Halep, n.5 Wta, garantendosi il secondo posto nel girone ed il passaggio in semifinale. In precedenza l'ucraina Elina Svitolina, n.8 Wta e campionessa in carica, già sicura del primo posto nel girone, aveva battuto per 7-5 7-6 la statunitense Sofia Kenin, n.12 del ranking, seconda riserva delle Finals, subentrata alla canadese Bianca Andreescu, n.4 Wta, ritiratasi per un infortunio al ginocchio sinistro mercoledì nel match contro la Pliskova. Nelle semifinali in programma domani la Svitolina affronterà Belinda Bencic mentre la Pliskova dovrà vedersela con Ashleigh Barty.<br/><br/> </p>
    </article>
  </body>
</html>
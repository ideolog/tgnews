<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/njama-da-otstrelvat-mechkata-kojato-se-kape-v-basejna-pod-lifta-v-sopot.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T17:13:00+00:00"/>
    <meta property="og:title" content="Няма да отстрелват мечката, която се къпе в басейна под лифта в Сопот"/>
    <meta property="og:description" content="На 4 ноември ще се реши дали да бъде прогонена или уловена и преместена в горска територия, отдалечена от населеното място"/>
  </head>
  <body>
    <article>
      <h1>Няма да отстрелват мечката, която се къпе в басейна под лифта в Сопот</h1>
      <h2>На 4 ноември ще се реши дали да бъде прогонена или уловена и преместена в горска територия, отдалечена от населеното място</h2>
      <address>
        <time datetime="2019-11-01T17:13:00+00:00">01 Nov 2019, 17:13</time>
      </address>
      <figure>
        <video src="https://vid.btv.bg/btvnews/2019/11/01/meche_v_baseina_1572630147-1.mp4"/>
      </figure>
      <p>Не е обсъждано и няма основание за искане на отстрел на мечката, посетила обекти в Сопот. Това съобщиха от Изпълнителната агенция по горите (ИАГ) във връзка с публикации в медии и информационни сайтове, в които се изразяват опасения за евентуален отстрел на мечката.</p>
      <p>От Агенцията посочиха, че въпросът с отстрела на мечката категорично не е поставян и обсъждан.</p>
      <p>Сигнал за случая е подаден в Държавно горско стопанство – Карлово от собствениците на хотела, където е забелязана мечката.</p>
      <p>От Горското стопанство, съвместно с Регионална дирекция по горите – Пловдив по най-бързия начин са предприели мерки. Назначена е междуведомствена комисия, която ще заседава на 4 ноември и ще излезе с решение за прогонване или улавяне и преместване на мечката в горска територия, отдалечена от населено място, съобщиха от ИАГ.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FLiftSopot%2Fvideos%2F2364909890273988%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Според законовите изисквания за реда и условията за издаване на разрешителни за изключенията от забраните, въведени със закона за биологичното разнообразие, издаване на разрешение за отстрел на проблемна мечка става само в случаите в интерес на здравето на хората и за предпазване от сериозно увреждане на селскостопански култури, добитък и други.</p>
      <p>В случая нито една от тези хипотези не е налична, поради което няма основания за иницииране на предложение или издаване на разрешение за отстрел на животното, посочиха от Агенцията.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FLiftSopot%2Fvideos%2F2332157457094652%2F&amp;show_text=0&amp;width=560" width="560" height="420" data-service="Facebook" scrolling="no"/>
      </figure>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/crime/chernivchanin-stvoriv-ceh-z-vigotovlennya-falsifikovanoyi-ikri-379684"/>
    <meta property="og:site_name" content="Погляд"/>
    <meta property="article:published_time" content="2019-11-01T17:01:00+00:00"/>
    <meta property="og:title" content="Чернівчанин створив цех з виготовлення неякісної ікри"/>
    <meta property="og:description" content="За розповсюдження фальсифікованої ікри буковинець постане перед судом"/>
  </head>
  <body>
    <article>
      <h1>Чернівчанин створив цех з виготовлення неякісної ікри</h1>
      <h2>Загальна вартість небезпечної продукції становить понад 700 тис. грн</h2>
      <address>
        <time datetime="2019-11-01T17:01:00+00:00">01 Nov 2019, 17:01</time>
      </address>
      <p>Слідчі скерували до суду обвинувальний акт відносно чернівчанина, який створив цех з виготовлення неякісної чорної та червоної ікри. Загальна вартість небезпечної продукції, яку зловмисник розповсюджував на ринку, становить понад 700 тисяч гривень.</p>
      <p>Слідчі відділу розслідування у сфері господарської та службової діяльності Слідчого управління ГУНП в Чернівецькій області з’ясували, що 46-річний місцевий підприємець створив цех з виготовлення та фасування неякісної продукції, яка є небезпечною для вживання.</p>
      <p>Виробничий процес порушник облаштував у гаражі без дотримання необхідних санітарно-гігієнічних норм. Суміш дешевої сировини та ікри різних видів зловмисник продавав під виглядом лососевої та осетрової. Свій контрафактний товар він збував у двох торгових точках на одному з ринків Чернівців. Про це повідомляє відділ комунікації поліції Чернівецької області.</p>
      <p>Під час обшуків у місцях виготовлення та продажу фальсифікату, поліцейські вилучили:</p>
      <ul>
        <li>майже 2,7 тисячі жерстяних і скляних банок з ікрою;</li>
        <li>приблизно 130 кілограмів імітованої червоної ікри;</li>
        <li>96 кілограмів імітованої чорної ікри;</li>
        <li>майже 63 кілограми червоної ікри невідомого походження;</li>
        <li>4 кілограми протермінованого барвника червоного кольору;</li>
        <li>обладнання та матеріал для фасування продукції.</li>
      </ul>
      <p>Зразки вилученої ікри поліцейські направили на судову експертизу з дослідження харчових продуктів. Відповідно до висновку експерта, вказана продукція не відповідає вимогам нормативних документів України щодо безпечності та якості, а її споживання може призвести до харчових отруєнь.</p>
      <p>Слідчі завершили досудове розслідування та скерували до суду обвинувальний акт за обвинуваченням порушника у скоєнні злочину, передбаченого статтею 227 (Умисне введення в обіг на ринку України (випуск на ринок України) небезпечної продукції) Кримінального кодексу України. Санкція вказаної статті передбачає покарання у вигляді штрафу від п'ятисот до тисячі неоподатковуваних мінімумів доходів громадян з позбавленням права обіймати певні посади чи займатися певною діяльністю на строк до трьох років.</p>
      <figure>
        <img src="https://media.pogliad.ua/news/article/2019/11/01/379684/29_12_2018_4_ikra.w800.jpg"/>
      </figure>
      <figure>
        <img src="https://media.pogliad.ua/news/article/2019/11/01/379684/29_12_2018_3_ikra.w800.jpg"/>
      </figure>
      <related>
        <h4>Схожі записи</h4>
        <a href="https://pogliad.ua/news/chernivtsi/chervonu-i-chornu-ikru-lyudyam-do-svyat-365753"/>
        <a href="https://pogliad.ua/news/crime/u-chernivcyah-pripinili-pidpilne-virobnictvo-kavi-362372"/>
        <a href="https://pogliad.ua/news/crime/chernivchanin-nakrav-z-supermarketu-ikri-na-ponad-9-tisyach-griven-368277"/>
        <a href="https://pogliad.ua/news/chernivtsi/nichni-peregoni-u-chernivcyah-pro-ce-vsi-znayut-ta-bachiti-ne-hochut-343854"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/predavania/btv-reporterite/bitkata-s-bushuvashtite-pozhari-v-stara-planina-i-rila-tazi-sabota-v-btv-reporterite.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T17:07:00+00:00"/>
    <meta property="og:title" content="Битката с бушуващите пожари в Стара планина и Рила – тази събота в bTV Репортерите"/>
    <meta property="og:description" content="Ирена Рашева среща зрителите с доброволците, които се изправят срещу огнената стихия"/>
  </head>
  <body>
    <article>
      <h1>Битката с бушуващите пожари в Стара планина и Рила – тази събота в bTV Репортерите</h1>
      <h2>Ирена Рашева среща зрителите с доброволците, които се изправят срещу огнената стихия</h2>
      <address><time datetime="2019-11-01T17:07:00+00:00">01 Nov 2019, 17:07</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>В съботната вечер на 2 ноември репортерът Ирена Рашева с екип от оператори и кореспонденти на bTV ще отведат зрителите сред пламъците в Балкана, изпепелили за няколко денонощия 50 хиляди декара в труднодостъпни райони. Филмът „Гори“ е посветен на двата пожара, бушуващи по едно и също време в най-голямата и в най-високата българска планина; на стихията, унищожила ценна природа и лишила от дом стотици животни.</p>
      <p>На 26 октомври пламъци обхващат югозападния дял на Рила. Часове след първия сигнал за тревога, пожарът се разпространява на тройно по-голяма площ. Горски, пожарникари и военни са вдигнати на крак, а булдозер цяла нощ прокарва път през планината, за да осигури достъп на силите, участващи в гасенето.</p>
      <p>Екип на <a href="https://www.btv.bg/shows/btv-reporterite/">bTV Репортерите</a> тръгва заедно с тях по пътя, който води на над 2000 метра надморска височина. Оказва се, че достъпът с неспециализиран автомобил е невъзможен - пътят е черен и много стръмен. Въпреки това, екипът успява да се срещне с единствения доброволец, достигнал високата местност благодарение на специална машина. Той е собственик на ИТ фирма и е закупил 14 такива, за да помага при бедствия.</p>
      <p>Само 24 часа след първите пламъци в Рила, военните хеликоптери, участвали в гасенето, се насочват към Стара планина. Гори билото над град Чипровци. А сред доброволците, bTV репортерите се натъкват на още програмисти, водещи битка с огъня.</p>
      <p>Съюзът на българските спасители е единствената организация в България, която се занимава със спасителна дейност и обучението на доброволци за справяне с тежки бедствия. Какво приложение в помощ на доброволците разработва сдружението на спасителите у нас – зрителите на bTV ще научат тази събота, от 19.30 ч.</p>
    </article>
  </body>
</html>
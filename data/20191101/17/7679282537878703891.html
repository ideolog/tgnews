<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/crime/story-24-year-old-girl-suicides-in-fear-of-separation-from-her-pet-dog-wrote-a-message-in-suicide-note-2827628.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T17:48:53+00:00"/>
    <meta property="og:title" content="पालतू कुत्ते से जुदाई के डर से 24 साल की लड़की ने दी जान, सुसाइड नोट में लिखी ये बात"/>
    <meta property="og:description" content="तमिलनाडु के कोयंबटूर में एक युवती ने इसलिए खुदकुशी कर ली क्योंकि उसके पिता ने पालतू कुत्ते को छोड़ने को कहा था। 24 वर्षीय कविता के साथ उसका पालतू कुत्ता सीजर पिछले दो साल से रह रहा था। कुत्ते के..."/>
  </head>
  <body>
    <article>
      <h1>पालतू कुत्ते से जुदाई के डर से 24 साल की लड़की ने दी जान, सुसाइड नोट में लिखी ये बात</h1>
      <address><time datetime="2019-11-01T17:48:53+00:00">01 Nov 2019, 17:48</time> by <a rel="author">एजेंसी,कोयंबटूर</a></address>
      <p>तमिलनाडु के कोयंबटूर में एक युवती ने इसलिए खुदकुशी कर ली क्योंकि उसके पिता ने पालतू कुत्ते को छोड़ने को कहा था। 24 वर्षीय कविता के साथ उसका पालतू कुत्ता सीजर पिछले दो साल से रह रहा था। कुत्ते के बार-बार भौंकने से पड़ोसियों को परेशानी होने के कारण कविता के पिता ने उसे कहीं छोड़ आने को कहा था।</p>
      <p>दरअसल, बुधवार रात गरज के साथ भारी बारिश होने और बिजली कड़कने से कुत्ता डर गया था। उसने भौंकना शुरू कर दिया था। इससे परेशान पड़ोसियों ने कविता के पिता से शिकायत की थी। पिता ने अगले दिन कविता को डांटा और उससे कुत्ते को कहीं और छोड़ आने को कहा। पुलिस के मुताबिक कविता पिता की डांट बर्दाश्त नहीं कर पाई। उसे कुत्ते से जुदा होने का भी डर था। इस कारण उसने गुरुवार शाम अपने कमरे में पंखे से फांसी लगाकर आत्महत्या कर ली। </p>
      <p>पुलिस को कविता का लिखा एक पत्र भी मिला है, जिसमें उसने अपने माता-पिता, दादी और भाई से कुत्ते का ख्याल रखने को कहा है। पुलिस ने बताया कि पत्र में कविता ने अपने कृत्य के लिए माफी मांगते हुए परिजनों से हर हफ्ते मंदिर जाने का भी अनुरोध किया है।</p>
    </article>
  </body>
</html>
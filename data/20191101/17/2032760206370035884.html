<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88455"/>
    <meta property="og:site_name" content="Denník politika"/>
    <meta property="article:published_time" content="2019-11-01T17:35:01+00:00"/>
    <meta property="og:title" content="Pravidlá odchodu sudcov do dôchodku neplatia pre všetkých rovnako, rozhoduje súdna rada"/>
    <meta property="og:description" content="1.11.2019 (Webnoviny.sk) – Sudcov, ktorí pracujú v dôchodkovom veku, neubúda. Pravidlá totiž neplatia pre všetkých rovnako. Vyplýva to zo štatistík, ktoré agentúre SITA poskytol tlačový odbor rezortu spravodlivosti. Sudcov, ktorí dosiahli vek 65 rokov, je v súdnictve 67. Podľa zákona by pritom mali byť automaticky predložení Súdnej rade SR na odvolanie z funkcie."/>
  </head>
  <body>
    <article>
      <h1>Pravidlá odchodu sudcov do dôchodku neplatia pre všetkých rovnako, rozhoduje súdna rada</h1>
      <address><time datetime="2019-11-01T17:35:01+00:00">01 Nov 2019, 17:35</time> by <a rel="author">Webnoviny</a></address>
      <p>1.11.2019 (Webnoviny.sk) – Sudcov, ktorí pracujú v dôchodkovom veku, neubúda. Pravidlá totiž neplatia pre všetkých rovnako. Vyplýva to zo štatistík, ktoré agentúre SITA poskytol tlačový odbor rezortu spravodlivosti. Sudcov, ktorí dosiahli vek 65 rokov, je v súdnictve 67. Podľa zákona by pritom mali byť automaticky predložení Súdnej rade SR na odvolanie z funkcie.</p>
      <p>Ústavný súd SR však rozhodol, že súdna rada môže ešte zvážiť, koho predloží na odvolanie, neexistujú však pritom pravidlá, na základe čoho by rozhodovala.</p>
      <h3>Rovní a rovnejší</h3>
      <p>Najvyšší poradný samosprávny orgán justície však v tomto prípade postupuje nerovnomerne, kým niektorých sudcov odporučí prezidentke odvolať, iných nie. Problém v tomto procese vidí aj niekdajší člen súdnej rady a právnik Jozef Vozár, ktorý navyše pripomína, že sú <i>„rovní a rovnejší“</i>.</p>
      <p><i>„Aj v tomto prípade, bohužiaľ, platí, že sú na Slovensku rovní a rovnejší. Odvolávanie sudcov na základe veku je skutočne problematické. Aj ako člen súdnej rady som zažil prípady, keď prišli dvaja sudcovia z rovnakého súdu, jedného sme odvolali a druhého nie,“</i> priblížil pre agentúru SITA.</p>
      <p>Odborník vidí aj iný problém, hlasovanie rady je tajné. <i>„Hlasovanie je navyše tajné, takže prakticky ani samotní členovia súdnej rady nevedia, ktorí kolegovia ako hlasovali a prečo niektorí sudcovia zostali, alebo nezostali vo funkcii,“</i> dodal.</p>
      <p>Najvyšší samosprávny orgán justície rozhoduje o sudcoch, ktorí presiahli vekovú hranicu, pravidelne, pričom ešte pred tajným hlasovaním je rozprava a v rámci nej sa prídu predstaviť aj niektorí sudcovia, ktorí uvádzajú, prečo by radi pokračovali vo svojej funkcii.</p>
      <h3>Prípad sudcu Sopoligu</h3>
      <p>V nej sa niekedy členovia súdnej rady prihovárajú za konkrétneho sudcu, aj napriek tomu, že presiahol vekovú hranicu. Vozár si vie pri tejto problematike predstaviť zmenu Ústavy SR.</p>
      <p><i>„Samozrejme, dá sa to nastaviť legislatívne zmenou ústavy,“</i> odpovedal právnik a dodal, že to nie je jednoduchý proces, keďže sa musí dosiahnuť ústavná väčšina, teda minimálne 90 hlasov poslancov NR SR.</p>
      <p>Známy je napríklad prípad šéfa Združenia sudcov Slovenska (ZSS) Juraja Sopoligu. O ňom sa na pôde súdnej rady hlasovalo dvakrát, pričom ani na jeden pokus ho súdna rada nenavrhla na odvolanie. Sopoliga sa v tomto roku dokonca uchádzal o najcennejší sudcovský talár na Ústavnom súde SR, kde je mandát na 12 rokov.</p>
      <p>V súčasnosti musí najskôr o sudcovi rozhodnúť Súdna rada SR, ktorá následne zoznam posunie do Kancelárie prezidenta SR.</p>
      <p>Viac k témam: <a href="https://www.webnoviny.sk/tag/dochodok/"><u>dôchodok</u></a>, <a href="https://www.webnoviny.sk/tag/justicia/"><u>justícia</u></a>, <a href="https://www.webnoviny.sk/tag/sudcovia/"><u>sudcovia</u></a>, <a href="https://www.webnoviny.sk/tag/sudnictvo/"><u>súdnictvo</u></a>, <a href="https://www.webnoviny.sk/tag/sudy/"><u>súdy</u></a><br/>Zdroj: Webnoviny.sk – <a href="https://www.webnoviny.sk/pravidla-odchodu-sudcov-do-dochodku-neplatia-pre-vsetkych-rovnako-rozhoduje-sudna-rada/"><u>Pravidlá odchodu sudcov do dôchodku neplatia pre všetkých rovnako, rozhoduje súdna rada</u></a> © SITA Všetky práva vyhradené.</p>
    </article>
  </body>
</html>
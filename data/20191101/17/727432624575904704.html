<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/de-hemmelige-fyrings-triksene/71768320"/>
    <meta property="og:site_name" content="Dinside"/>
    <meta property="article:published_time" content="2019-11-01T17:00:00+00:00"/>
    <meta property="og:title" content="De «hemmelige» fyrings-triksene"/>
    <meta property="og:description" content="Slik får du best fyr i ovnen."/>
  </head>
  <body>
    <article>
      <h6 class="kicker">Vedfyring</h6>
      <h1>De «hemmelige» fyrings-triksene</h1>
      <h2>Slik får du best fyr i ovnen.</h2>
      <address><time datetime="2019-11-01T17:00:00+00:00">01 Nov 2019, 17:00</time> by <a rel="author">Kristin Sørdal</a></address>
      <p>Ifølge <a href="https://www.ssb.no/befolkning/statistikker/familie">familie- og husholdningsstatistikken</a> var det 2,3 millioner husholdninger i Norge i 2016. Om lag halvparten, 1,2 millioner, har fyrt med ved i boligene sine.</p>
      <p>Ifølge en undersøkelse utført av YouGov for bransjeorganisasjonen Norsk Varme, fyrer fire av fem av oss jevn i ovnen i løpet av vinteren. Og selv om nordmenn flest forbinder ildstedet sitt med kos og hygge, handler det også om å holde varmen for to tredeler av oss.</p>
      <p>Vi har tidligere skrevet om hvordan du skal bygge opp veden inne i ovnen eller peisen for at det skal brenne best. Der gjelder det å<a href="https://www.dinside.no/bolig/husk-a-tenne-fra-toppen/61251484"> tenne fra toppen, lufte godt og å bruke tørr ved.</a></p>
      <related>
        <a href="https://www.dinside.no/bolig/trodde-du-bjorkeved-var-best-da-ma-du-tro-om-igjen/64062329"/>
      </related>
      <p>Men det er også noen mer uvanlige tips som du kanskje ikke visste kan hjelpe deg med å lykkes bedre med fyringen.</p>
      <p>Vi har fått tipsene fra Steinar Vigdal, styreleder i Norsk varme:</p>
      <h3>#1: Ren ovn:</h3>
      <p>Vigdal forteller at det er lurt å ha ren ovn for å få best mulig fyring.</p>
      <p>- En ren vedovn brenner mer effektivt og renere, samtidig som den gir finere innsyn. Å fyre med store mengder papir, kartong eller liknende gir en grisete ovn.</p>
      <h3>#2: Begrens vedmengden:</h3>
      <p>- Ikke fyll ovnen for full, råder Vigdal.</p>
      <related>
        <a href="https://www.dinside.no/okonomi/ikke-vent-med-a-kjope/71552936"/>
      </related>
      <p>Han sier du bør legge inn en vedmengde som tilsvarer 25 prosent av volumet i ovnskammeret.</p>
      <p>- Det gjør at du raskt får høy nok temperatur i forbrenningssonen, slik at de forurensende gassene og partiklene brennes helt opp. Dette bidrar også til at det ikke legger seg et lag med sot på ovnsglasset, sier Vigdal.</p>
      <p>Han anbefaler også at du sjekker hva produsenten skriver i veiledningen før du starter.</p>
      <h3>#3: Sjekk om veden er tørr:</h3>
      <p>Vigdal anbefaler å bruke Zalo eller annen flytende såpe for å sjekke om veden er tørr nok.</p>
      <related>
        <a href="https://www.dinside.no/bolig/smartere-vedstabel-skal-du-lete-lenge-etter/68899729"/>
      </related>
      <p>- Tørr ved gir best varme. Ta litt Zalo på den ene kortenden av vedkubben og blås fra den andre kortenden. Når veden er tørr, er porene i vedkubben tomme for vann. Da kan man blåse rett gjennom kubben og det dannes såpebobler på den andre siden, forteller han.</p>
      <h3>#4: La noe aske være igjen:</h3>
      <p>Innimellom må du tømme ovnen for aske, men pass på: Du bør faktisk ikke tømme hele ovnen. La noe være igjen.</p>
      <p>- Det er faktisk fordelaktig å ha et tynt lag av aske igjen på bunnen av vedovnen. Laget vil isolere og beskytte bunnen og gulvet under mot høy varme, samtidig som det blir raskere varmt i ovnen, forteller Vigdal.</p>
      <h3>#5: Ligg unna tennvæska:</h3>
      <p>Sliter du med å få fyr i ovnen? Da bør du prøve deg på noen av de andre tipsene vi nevner her, inkludert oppskriften til hvordan du bør tenne opp.</p>
      <p>- Bruk aldri væske til opptenning i peis og ovn. Det er rett og slett farlig, advarer Vigdal.</p>
      <related>
        <a href="https://www.dinside.no/bolig/velg-riktig-vedovn/71664780"/>
      </related>
      <h3>#6: Ta en røyksjekk:</h3>
      <p>Kontroller at fargen på røyken er som den skal være - og også asken. Røyken skal være hvit, helst gjennomsiktig.</p>
      <p>- Svart røyk tyder på uegnet ildsted, feil fyringsteknikk, dårlig brensel eller annet som kan gi dårlig trekk og forbrenning, sier Vigdal og legger til at asken i ildstedet skal være finfordelt og grå.</p>
      <h3>#7: Lagre veden riktig:</h3>
      <p>Det er viktig å lagre veden tørt, men dette behøver ikke nødvendigvis bety at du må lagre den inne. Ifølge Vigdal kan du godt kan lagre den utendørs, men den da må være beskyttet slik at den ikke blir fuktig. Husk også å <a href="https://www.dinside.no/bolig/skal-du-stable-ved/61199670">stable den på riktig måte.</a></p>
      <p>- Tørr ved som lagres utendørs må beskyttes mot nedbør, men kan gjerne lagres luftig slik at vinden tørker den, sier Vigdal.</p>
      <p>Har veden din allerede blitt fuktig, kan det være fristende på pakke den inn i en presenning eller liknende for å beskytte den mot mer fukt, men dette er en dårlig idé:</p>
      <p>- Ikke pakk ved som allerede har fått mye fukt inn i plast, da blir det bare verre, råder Vigdal.</p>
      <related>
        <a href="https://www.dinside.no/bolig/innforer-forbud-mot-gamle-ovner/69322489"/>
      </related>
    </article>
  </body>
</html>
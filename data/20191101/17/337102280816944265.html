<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B9%D9%84%DB%8C-%D8%B3%DB%8C%D8%B3%D8%AA%D8%A7%D9%86%DB%8C-%D9%87%DB%8C%DA%86-%D9%82%D8%AF%D8%B1%D8%AA-%D9%85%D9%86%D8%B7%D9%82%D9%87%E2%80%8C%D8%A7%DB%8C-%DB%8C%D8%A7-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D9%86%D9%85%DB%8C%E2%80%8C%D8%AA%D9%88%D8%A7%D9%86%D8%AF-%D9%86%D8%B8%D8%B1-%D8%AE%D9%88%D8%AF-%D8%B1%D8%A7-%D8%A8%D9%87-%D9%85%D8%B9%D8%AA%D8%B1%D8%B6%DB%8C%D9%86-%D8%B9%D8%B1%D8%A7%D9%82-%D8%AA%D8%AD%D9%85%DB%8C%D9%84-%DA%A9%D9%86%D8%AF-20191101/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-01T17:05:45+00:00"/>
    <meta property="og:title" content="علی سیستانی: هیچ قدرت منطقه‌ای یا بین‌المللی نمی‌تواند نظر خود را به معترضین عراق تحمیل کند"/>
    <meta property="og:description" content="یک ماه پس از آغاز اعتراضات مردمی عراق علیه فقر، فساد و بیکاری، آیت‌الله علی سیستانی روز جمعه ۱٠ آبان/ اول نوامبر تاکید کرد که هیچیک از قدرت‌های منطقه‌ای و بین‌المللی نباید دیدگاه خود را بر خواست تظاهرکنندگان عراقی تحمیل کند."/>
  </head>
  <body>
    <article>
      <h1>علی سیستانی: هیچ قدرت منطقه‌ای یا بین‌المللی نمی‌تواند نظر خود را به معترضین عراق تحمیل کند</h1>
      <address>
        <time datetime="2019-11-01T17:05:45+00:00">01 Nov 2019, 17:05</time>
      </address>
      <p>
        <b>یک ماه پس از آغاز اعتراضات مردمی عراق علیه فقر، فساد و بیکاری، آیت‌الله علی سیستانی روز جمعه ۱٠ آبان/ اول نوامبر تاکید کرد که هیچیک از قدرت‌های منطقه‌ای و بین‌المللی نباید دیدگاه خود را بر خواست تظاهرکنندگان عراقی تحمیل کند.</b>
      </p>
      <p>آیت‌الله علی سیستانی، مرجع تقلید شیعیان، در خطبه نماز جمعه امروز در شهر کربلا اعلام کرد که «هیچ فردی، هیچ گروهی، هیچ قدرت منطقه‌ای یا بین‌المللی نمی‌تواند نظر خود را به معترضین عراقی تحمیل و خواست مردم عراق را مصادره کند».<br/>در متن خطبه علی سیستانی آمده است که ایالات متحده آمریکا و ایران می‌خواهند نفوذ خود را در عراق گسترش دهند اما هیچیک از آن‌ها نمی‌تواند عقیده و نظر خود را به معترضین عراق تحمیل کند.<br/>وی همچنین از مقامات عراقی خواست تا از رویارویی شبه نظامیان با تظاهرکنندگان جلوگیری کنند و نگذارند کشور به سوی قتل و کشتار پیش برود.</p>
      <p>گفته‌های علی سیستانی در حالی منتشر می‌شود که روز چهارشنبه ۸ آبان/ ٣٠ اکتبر، آیت‌الله علی خامنه‌ای با اشاره به ناآرامی‌های عراق هشدار داده و گفته بود «نیروهای مسلح باید آمادگی لازم برای مقابله با فتنه و آشوب را داشته باشند».<br/>رهبر جمهوری اسلامی ایران، آمریکا و برخی از کشورهای عرب حاشیه خلیج فارس را به سازماندهی اعتراضات در عراق متهم کرده و می‌گوید که آنان می‌خواهند در منطقه «آشوب بپا ‌کنند».</p>
      <p>در پاسخ به اعتراضات مردمی در عراق، برهم صالح، رئیس جمهوری این کشور به معترضین وعده اصلاحات اجتماعی داد و پیشنهاد کرد که در این کشور انتخابات زودهنگام برگزار شود.<br/>این در حالی است که معترضان عراقی تاکنون با طرح اصلاحات اجتماعی پیشنهادشده از سوی برهم صالح و برگزاری انتخابات زودهنگام مخالفت کرده و آن را ناکافی اعلام کرده‌اند.<br/>رئیس جمهوری عراق همچنین از اعلام آمادگی استعفای عادل عبدالمهدی، نخست وزیر این کشور خبر داده و گفته است که وی حاضر است تا در صورتی که پارلمان به جانشین وی رأی اعتماد بدهد، از قدرت کناره‌گیری کند.</p>
      <p>اعتراضات مردمی بی‌سابقه‌ای در تاریخ اول اکتبر در عراق آغاز شد. از زمان آغاز این اعتراضات تا کنون، مردم عراق علیه فساد، بیکاری و فقر شعار می‌دهند و خواستار تدوین یک قانون اساسی جدید و همچنین کناره‌گیری دولت و دولتمردان کنونی از قدرت هستند.<br/>بر اساس آمار منتشر شده، بیش از ۲۵۰ تن از شهروندان عراقی طی یک ماه گذشته در اثر درگیری میان تظاهرکنندگان و پلیس ضد شورش کشته شده‌اند.</p>
    </article>
  </body>
</html>
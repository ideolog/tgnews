<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/seksskandal-yaremenko-zayaviv-shcho-yde-z-posadi-golovi-komitetu-radi-637095.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T17:13:03+00:00"/>
    <meta property="og:title" content="Сексскандал: Яременко заявив, що йде з посади голови комітету Ради"/>
    <meta property="og:description" content="Нардеп заявив, що передасть заяву голові парламенту після рішення фракції «Слуга народу»"/>
  </head>
  <body>
    <article>
      <h1>Сексскандал: Яременко заявив, що йде з посади голови комітету Ради</h1>
      <address>
        <time datetime="2019-11-01T17:13:03+00:00">01 Nov 2019, 17:13</time>
      </address>
      <h4>Нардеп заявив, що передасть заяву голові парламенту після рішення фракції «Слуга народу»</h4>
      <p>Народний депутат від фракції «Слуга народу» Богдан Яременко заявляє, що написав заяву про складення повноважень голови Комітету Верховної Ради з питань зовнішньої політики та міжпарламентського співробітництва.</p>
      <p>Про це депутат повідомив у <a href="https://www.facebook.com/bohdan.yaremenko/posts/2725624320835006">Facebook</a>.</p>
      <p>За його словами, він передасть заяву голові Верховної ради після того, як рішення про його відставку прийме фракція партії Слуга народу.</p>
      <p>«З метою порятунку українського парламентаризму від мене... і враховуючи дрібний політичний шантаж трьох фракцій парламенту, я написав заяву про складання повноважень голови комітету», - написав Яременко.</p>
      <p>При цьому він зазначив, що пізніше опублікує фотокопію своєї заяви про звільнення.</p>
      <p>«Написати напишу. Але, передам голові Верховної ради України (перед яким мені за цей безлад дійсно незручно) тільки коли і якщо рішення про мою відставку прийме фракція партії «Слуга народу», яка мене на цю посаду і рекомендувала (орієнтовно в понеділок через тиждень)», - зазначив нардеп.</p>
      <figure>
        <img src="https://glavcom.ua/img/forall/users/49/4975/1572627121-722.jpg"/>
      </figure>
      <p>Зазначимо, фракції «Голос», «Європейська солідарність» і «Всеукраїнське об'єднання «Батьківщина» <a href="https://glavcom.ua/news/tri-frakciji-u-radi-vistupili-za-vidstavku-yaremenka-z-posadi-golovi-mizhnarodnogo-komitetu-637008.html">виступають за відставку</a> депутата фракції «Слуга народу» Богдана Яременка з посади голови комітету з питань міжнародної політики та міжпарламентського співробітництва. При цьому у «Голосі» сподіваються, що Яременко самостійно складе повноваження голови комітету.</p>
      <p>Нагадаємо, у Верховній Раді днями стався скандал. Кореспондент <a href="https://glavcom.ua/columns/yuriybutusov/narodniy-deputat-yakiy-v-sesiyniy-zali-zamovlyav-sobi-poviyu-maje-proyti-poligraf-636451.html">сфотографував в сесійній залі Верховної Ради листування депутата від «Слуги народу» Богдана Яременка в чатах знайомств</a>.</p>
      <p>Парламентар поспілкувався з однією з дівчат, яка запропонувала йому своїх сексуальні послуги за матеріальну винагороду. Дівчина описала умови надання інтимних послуг і вказала, що година її послуг коштує 100 доларів. </p>
      <p>Спочатку Яременко заявив, що все це було лише «провокацією». Втім, йому ніхто не повірив та у середу ввечері він написав інший <a href="https://glavcom.ua/news/seksskandal-u-radi-nardep-yaremenko-vibachivsya-pered-druzhinoyu-ditmi-i-zelenskim-636531.html">пост у соцмережах, де вибачився</a> перед дружиною, дітьми і Зеленським. </p>
      <p>31 жовтня Яременко нагадав про кримінальну відповідальність за порушення таємниці листування.</p>
      <blockquote>Дивіться також:<br/>   •  <a href="https://glavcom.ua/photo/seksskandal-u-radi-naysmishnishi-fotozhabi-yakimi-vibuhnula-merezha-636567.html">Сексскандал у Раді. Найсмішніші фотожаби, якими вибухнула мережа</a></blockquote>
      <related>
        <a href="https://glavcom.ua/news/kornijenko-rozpoviv-yak-i-koli-slugi-narodu-obgovoryat-seksskandal-637067.html"/>
        <a href="https://glavcom.ua/columns/stikhy/chergoviy-seksskandal-u-radi-tut-je-privid-dlya-optimizmu-636999.html"/>
        <a href="https://glavcom.ua/news/pislya-nizki-seksualnih-skandaliv-u-radi-deputat-kiva-teper-nastorozhi-video-636938.html"/>
      </related>
    </article>
  </body>
</html>
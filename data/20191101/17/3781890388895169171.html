<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739570"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T17:57:00+00:00"/>
    <meta property="og:title" content="41คนหัวใจเพชร เลิกเหล้าตลอดชีวิต ฉลองชัยคนหัวใจหิน"/>
    <meta property="og:description" content="สุดยอด 41 ขุนพลหัวใจเพชร เลิกเหล้าตลอดชีวิต ฉลองชัยคนหัวใจหิน งดเหล้าครบพรรษา ปี 62"/>
  </head>
  <body>
    <article>
      <h1>41คนหัวใจเพชร เลิกเหล้าตลอดชีวิต ฉลองชัยคนหัวใจหิน</h1>
      <address>
        <time datetime="2019-11-01T17:57:00+00:00">01 Nov 2019, 17:57</time>
      </address>
      <p>
        <b>สุดยอด 41 ขุนพลหัวใจเพชร เลิกเหล้าตลอดชีวิต ฉลองชัยคนหัวใจหิน งดเหล้าครบพรรษา ปี 62</b>
      </p>
      <p>ที่หอประชุมที่ว่าการอำเภอเมืองหนองบัวลำภู จังหวัดหนองบัวลำภู ศูนย์ประสานเครือข่ายองค์กรงดเหล้าจังหวัดหนองบัวลำภู จัดเวทีเชิดชูเกียรติคนหัวใจเพชร เลิกเหล้าตลอดชีวิต ฉลองชัยคนหัวใจหิน งดเหล้าครบพรรษา ปี 62 โดยมีนายพันธ์เทพ  เสาโกศล นายอำเภอเมืองหนองบัวลำภู เป็นประธานในพิธีมอบเข็มยกย่องเชิดชูเกียรติคนหัวใจเพชรและมอบเกียรติบัตรคนหัวใจหิน งดเหล้าครบพรรษา ประจำปี 2562ในส่วนของอำเภอเมืองหนองบัวลำภู จำนวน 41 คน โดยมีหัวหน้าส่วนราชการในระดับอำเภอ ผู้บริหารองค์กรปกครองส่วนท้องถิ่น กำนันผู้ใหญ่บ้าน สารวัตรกำนัน ผู้ช่วยผู้ใหญ่บ้าน ร่วม 500 คนร่วมเป็นสักขีพยาน<br/><br/>นางวิริยา แก่นปัดชา ผู้ประสานงานเครือข่ายองค์กรงดเหล้าจังหวัดหนองบัวลำภู กล่าวว่าเครือข่ายองค์กรงดเหล้าจังหวัดหนองบัวลำภู ได้ดำเนินกิจกรรมรณรงค์งดเหล้าในช่วงเทศกาลงานบุญประเพณีต่างๆมาอย่างต่อเนื่อง อาทิ กิจกรรมรณรงค์สงกรานต์ปลอดเหล้า บุญบั้งไฟปลอดเหล้า กาชาดปลอดเหล้า รวมถึงงานด้านการพัฒนาศักยภาพเยาวชนงดเหล้าส่งเสริมให้มีแกนนำเยาวชนจิตอาสาช่วยเหลือสังคม โดยการออกแบบกิจกรรมการออมเงินเลิกเหล้าเลิกจน มีการจัดเก็บฐานข้อมูลผู้เสพ ผู้ติดเหล้าในชุมชน เป็นหมู่บ้านนำร่องในงานบุญประเพณี รวมถึงงานศพปลอดเหล้าในพื้นที่จังหวัดหนองบัวลำภู</p>
      <figure>
        <img src="https://www.dailynews.co.th/admin/upload/20191102/news_jKBoXttILQ010800_533.jpg?v=20191102025?v=8823"/>
      </figure>
      <p>นางวิริยาฯผู้ประสานงานเครือข่ายองค์กรงดเหล้าจังหวัดหนองบัวลำภู กล่าวอีกว่าการจัดเวทีเชิดชูเกียรติในครั้งนี้มีเป็นการมอบเข็มเชิดชูเกียรติและมอบเกียรติบัตรให้แก่ “คนหัวใจหิน” สู่ “คนหัวใจเพชร” งดเหล้าครบพรรษา ทั้งนี้เพื่อ สนับสนุนให้เกิดการรวมกลุ่มของชุมชนให้เป็นเครือข่ายองค์กรงดเหล้าขึ้น เพื่อทำงานรณรงค์งดเหล้า เริ่มจากการรณรงค์ให้ครอบครัว ชุมชนปลอดเหล้า ต่อมาคือทำให้เลิกเหล้าซึ่งต้องการชวนให้คนเกิดแรงบันดาลใจในการเลิกเหล้า ซึ่งได้ดำเนินการมาเป็นเวลา 13 ปีและตลอดระยะเวลา 13 ปี ก็ยังมีคนที่เข้าร่วมโครงการที่ยังไม่สามารถงดเหล้าได้ครบพรรษา จึงได้เปลี่ยนมาเป็นโครงการงดเหล้าครบพรรษา ขึ้น<br/><br/>และที่ผ่านมา สำนักงานเครือข่ายองค์กรงดเหล้า ร่วมกับกรมการปกครอง กระทรวงมหาดไทย และกระทรวงสาธารณสุข จัดเวทีมอบโล่โครงการ 155 นายอำเภอรณรงค์ชวนคนงดเหล้าครบพรรษาขึ้น เพื่อขับเคลื่อนนโยบายระดับอำเภอ ประกาศเป็นพื้นที่รณรงค์งดเหล้าครบพรรษา ซึ่งจังหวัดหนองบัวลำภู  มีพื้นที่ต้นแบบเข้าร่วมจำนวน 3 อำเภอได้แก่ อำเภอเมืองหนองบัวลำภู อำเภอโนนสัง และอำเภอสุวรรณคูหา ร่วมกันประกาศเจตนารมณ์อำเภอต้นแบบปลอดเหล้า โดยเฉพาะตำบลหนองภัยศูนย์ อำเภอเมืองหนองบัวลำภู เป็น“แหล่งเรียนรู้ชุมชนคนสู้เหล้า”แห่งแรกของจังหวัดหนองบัวลำภู เพื่อร่วมกันขับเคลื่อนกิจกรรมส่งเสริมสัมมาชีพคนเลิกเหล้า สร้างงานสร้างรายได้สู่ชุมชน ตลอดจนกิจกรรมการพลิกฟื้นวิถีชุมชนปลอดเหล้า เพื่อจัดตั้งชมรม”คนหัวใจเพชร” เลิกเหล้าเลิกบุหรี่ตลอดชีวิต  นางวิริยาฯกล่าวในที่สุด<br/><br/>-------------------------------<br/><br/>สุภัชรกานต์ แก้วสิงห์ ผู้สื่อข่าวเว็บไซต์เดลินิวส์ออนไลน์ จ.หนองบัวลำภู</p>
    </article>
  </body>
</html>
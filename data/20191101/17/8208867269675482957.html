<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/ambiente/2019/11/01/news/clima_dopo_la_rinuncia_del_cile_la_cop25_si_terra_a_madrid-240036300/"/>
    <meta property="og:site_name" content="Repubblica.it"/>
    <meta property="article:published_time" content="2019-11-01T17:41:00+00:00"/>
    <meta property="og:title" content="Clima, dopo la rinuncia del Cile la Cop25 si terrà a Madrid. E Greta cerca una barca"/>
    <meta property="og:description" content="Restano immutate le date della conferenza delle Nazioni Unite sui cambiamenti climatici: dal 2 al 13 dicembre prossimi. L'attivista svedese lancia un"/>
  </head>
  <body>
    <article>
      <h1>Clima, dopo la rinuncia del Cile la Cop25 si terrà a Madrid. E Greta cerca una barca</h1>
      <h2>Restano immutate le date della conferenza delle Nazioni Unite sui cambiamenti climatici: dal 2 al 13 dicembre prossimi. L'attivista svedese lancia un appello per tornare in Europa via mare</h2>
      <address>
        <time datetime="2019-11-01T17:41:00+00:00">01 Nov 2019, 17:41</time>
      </address>
      <p><b>ROMA</b> - La Cop25 si terrà in Spagna, a Madrid. Dopo la rinuncia del Cile, che in seguito ai disordini in corso nel paese ha rinunciato ad organizzare la Conferenza sul clima nella sua capitale Santiago, Patricia Espinosa, segretario esecutivo della convenzione quadro delle Nazioni unite sui cambiamenti climatici (<a href="https://unfccc.int/">United Nations framework convention on climate change - Unfccc</a>) annuncia il cambio di sede.</p>
      <figure>
        <iframe data-src="https://twitter.com/PEspinosaC/status/1190278695547809792?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La 25esima conferenza delle parti contraenti dell'Unfccc, la cop25, appunto, avrà luogo dunque a Madrid dal 2 al 13 dicembre prossimi, le stesse date previste in precedenza. Questo quanto si legge sul sito Unfccc. La "generosa offerta", si legge nel sito, è giunta dal governo spagnolo insieme al suo "supporto". Espinosa sottolinea come sia "incoraggiante vedere i paesi lavorare insieme nello spirito del multilateralismo per affrontare i cambiamenti climatici, la più grande sfida per questa e le generazioni future".<br/><br/>Intanto Greta Thunberg, dopo aver partecipato all'Assemblea generale delle Nazioni unite a New York a settembre, aveva programmato il suo percorso per rimanere nel continente americano in attesa del summit sul clima che doveva tenersi a Santiago del Cile. Ma ora la 16enne icona del movimento ambientalista è in cerca di un modo per tornare in Europa e raggiungere la Spagna. "Dal momento che la Cop25 è stata ufficialmente spostata da Santiago a Madrid, avrò bisogno di aiuto. Viene fuori che ho viaggiato per mezzo mondo ma nella direzione sbagliata :)", twitta Greta Thunberg. "Ora ho bisogno di trovare un modo di attraversare l'Atlantico a novembre... Se qualcuno può aiutarmi a trovare un mezzo di trasporto gli sarò molto grata", aggiunge. Poi un pensiero alle proteste contro le diseguaglianze sociali, che in Cile vanno avanti dal 18 ottobre: "Mi dispiace così tanto che stavolta non potrò visitare Sudamerica e Centroamerica, non vedevo l'ora. Ma non si tratta certo di me, delle mie esperienze o di dove io voglia andare in viaggio, siamo in piena emergenza climatica ed ecologica. Mando il mio sostegno al popolo del Cile", ha scritto ancora Greta su Twitter.<br/><br/> </p>
    </article>
  </body>
</html>
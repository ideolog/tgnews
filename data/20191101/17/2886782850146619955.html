<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/01/trump-hozongese-csak-alca-allitja-egy-brit-egyetemi-oktato"/>
    <meta property="og:site_name" content="euronews"/>
    <meta property="article:published_time" content="2019-11-01T17:32:20+00:00"/>
    <meta property="og:title" content="Trump hőzöngése csak álca – állítja egy brit egyetemi oktató"/>
    <meta property="og:description" content="Donald Trumpot nagyon is aggasztja a vádemelési eljárás – véli a professzor."/>
  </head>
  <body>
    <article>
      <h1>Trump hőzöngése csak álca – állítja egy brit egyetemi oktató</h1>
      <address><time datetime="2019-11-01T17:32:20+00:00">01 Nov 2019, 17:32</time> by <a rel="author">Trent Murray &amp; Reuters </a></address>
      <p>A mélyen megosztott amerikai Képviselőház <b><a href="https://hu.euronews.com/2019/11/01/trump-mellett-a-republikanusok-a-szenatusban-megallithatjak-a-vademelest">nagy lépést tett annak érdekében</a></b>, hogy megindítsák a vádemelési eljárást Donald Trump ellen. Az ún. impeachmentet a demokraták vezetik annak tisztázására: vajon az elnök Ukrajnát rá akarta-e kényszeríteni arra, hogy politikai vetélytársa ellen nyomozzon.</p>
      <p>A Képviselőház a pártarányoknak megfelelően 232 szavazattal 196 ellenében úgy döntött, hogy a Kongresszus elé terjeszti az eljárást.</p>
      <p>A szavazással kongresszusi meghallgatások sora kezdődik vélhetően a következő hetekben – nem sokkal az elnöki választási év, vagyis a keserű politikai csatározások kezdete előtt.</p>
      <p><a href="https://www.birmingham.ac.uk/staff/profiles/gov/lucas-scott.aspx"><b>Scott Lucas</b></a>, a Birminghami Egyetem Amerikai politika Tanszékének professzora szerint a döntés a kérdés komolyságának a jele.</p>
      <p>– <b>Amerikai tisztségviselők tucatjai igazolják: Trump ügyvédjén, Rudy Giuliani révén nyomást gyakorolt Kijevre annak érdekében, hogy nyomozást indítson Joe Biden, a demokrata elnökjelölt ellen, és hogy a nyomozással elterelje a figyelmet Oroszország beavatkozásáról a 2016-os választásokba</b> – nyilatkozta az Euronewsnak a professzor.</p>
      <p>Donald Trump ráadásul katonai segélyt tartott vissza Ukrajnától. Ez viszont orosz nyomásra utal. Amennyiben a gyanú megalapozott, akkor Trump önös érdekei védelmében az Egyesült Államok nemzetbiztonságára jelent kockázatot – véli Scott Lucas.</p>
      <h3>A válaszcsapás</h3>
      <p>Az eljárás előrehaladtával egyre több twitteres dühkitörésre számíthatunk.</p>
      <p>– <b>Donald Trump sosem visszakozik. Szerinte a támadás a legjobb védelem. Ugyanazt a rituálét ismétli, amit az orosz meghallgatás kapcsán. „Boszorkányüldözés”, „hoax”, „álhír”, ezt hajtogatja</b> – állította fel a diagnózist a Birminghami Egyetem tanára.</p>
      <figure>
        <iframe data-src="https://twitter.com/euronewses/status/1189927952168996865" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>– <b>De minél hangosabb, annál inkább aggódik, mert a bizonyítékok szerint szándékosan hajózott egy alternatív külpolitika farvizén, a Kongresszus jóváhagyása nélkül és a bírósági ítéletek dacára. Közszerepléseit és tweetjeit elemezve azonban kiderül, hogy igenis nyugtalan</b> – nyilatkozta az Euronews reggeli adásának Scott Lucas, a Birminghami Egyetem Amerikai politika Tanszékének professzora.</p>
    </article>
  </body>
</html>
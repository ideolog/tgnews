<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/knigi/2019/11/01/ravnosmetkata-v-prehodyt-bylgariia-30-godini-po-kysno.428247"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T17:03:00+00:00"/>
    <meta property="og:title" content="Равносметката в &quot;Преходът. България 30 години по-късно&quot;"/>
    <meta property="og:description" content="14 автори с наблюдения и идеи | Dnes.bg"/>
  </head>
  <body>
    <article>
      <h1>Равносметката в "Преходът. България 30 години по-късно"</h1>
      <h2>14 автори с наблюдения и идеи</h2>
      <address><time datetime="2019-11-01T17:03:00+00:00">01 Nov 2019, 17:03</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>На 1 ноември, по случай Деня на народните будители, излиза от печат сборникът "Преходът. България 30 години по-късно", в който 14 български публични личности и интелектуалци споделят идеи и наблюдения относно българския преход към демокрация.</p>
      <p>Сборникът е стегната, любопитна, блестяща като замисъл равносметка на постигнатото и непостигнатото в различни области на обществения живот в България през последните трийсет години, определяни от едни като завършил, от други като незавършил, от трети като перманентен преход от диктатура към демокрация.</p>
      <p>Мнението си по тези нелесни въпроси са изразили откровено и (без)пристрастно следните небезизвестни автори (по азбучен ред, от А до Н): Александър Андреев, Андрей Райчев и Кънчо Стойчев, Антоний Тодоров, Антонина Желязкова, Георги Лозанов, Евгений Дайнов, Емил Хърсев, Иван Кръстев, Иван Стамболов-Сула, Искра Баева, Мария Василева, Михаил Иванов, Николай Михайлов.</p>
      <p>Представените автори имат различни политически убеждения, тръгват от различни позиции, хвърлят различен поглед към миналото и настоящето, виждат началото и края на периода в различна светлина, извеждат от съпоставката преди/след различни заключения.</p>
      <p>Статиите им свидетелстват за многообразието на свободно изразените възгледи, становища и тълкувания на развитието на демократичните процеси в България. Ако има нещо, което да ги обединява, то това е може би общият им песимистичен оптимизъм, опитът им да видят доброто в недотам доброто и да извлекат от него възможност за бъдеще.</p>
      <p>Премиерата на книгата "Преходът. България 30 години по-късно" ще се състои на 6 ноември, сряда, в литературен клуб "Перото", НДК, от 19.00 часа в присъствието на авторите.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/01/v-delhi-izvynredno-polojenie-zaradi-mrysen-vyzduh.428219"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T17:45:00+00:00"/>
    <meta property="og:title" content="В Делхи извънредно положение заради мръсен въздух"/>
    <meta property="og:description" content="Затвориха училищата, ограничават и автомобилите | Dnes.bg"/>
  </head>
  <body>
    <article>
      <h1>В Делхи извънредно положение заради мръсен въздух</h1>
      <h2>Затвориха училищата, ограничават и автомобилите</h2>
      <address><time datetime="2019-11-01T17:45:00+00:00">01 Nov 2019, 17:45</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Делхи обяви извънредно положение заради замърсяването на въздуха, като училищата в индийската столица излязоха във ваканция до 5 ноември, съобщи БТА, позовавайки се на Асошиейтед прес.</p>
      <p>Временно се спират строителните дейности в района на града, за да се намалят нивата на прахово замърсяване.<br/>Замърсяването на въздуха в Делхи винаги достига върхови нива около 1 ноември заради комбинацията от смог от фойерверките по време на хиндуистки фестивал и горенето на стърнища в селскостопанските райони в съседни щати.</p>
      <p>Посолството на САЩ в Индия отчита днес ниво на фините прахови частици във въздуха, което надвишава деветкратно нормите, определени за допустими от Световната здравна организация. При такива равнища се препоръчва на хората да не излизат на открито, защото това е опасно за здравето.</p>
      <p>От понеделник в Делхи ще се въведат ограничения за движението на автомобили, които ще останат в сила две седмици. Хората ще могат да шофират личните си автомобили от 4 до 15 ноември през ден, в зависимост от това дали са с четни или нечетни регистрационни номера.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/681646/antidroun-oi-ergazomenoi-tis-dei-sta-schedia-chatzidaki-ti-dilosa"/>
    <meta property="og:site_name" content="enikos.gr"/>
    <meta property="article:published_time" content="2019-11-01T17:46:00+00:00"/>
    <meta property="og:title" content="Αντιδρούν οι εργαζόμενοι της ΔΕΗ στα σχέδια Χατζηδάκη - Τι δήλωσαν στον Realfm 97,8"/>
    <meta property="og:description" content="Την αντίδραση των εργαζομένων της ΔΕΗ προκάλεσαν οι δηλώσεις του υπουργού Περιβάλλοντος και Ενέργειας..."/>
  </head>
  <body>
    <article>
      <h1>Αντιδρούν οι εργαζόμενοι της ΔΕΗ στα σχέδια Χατζηδάκη - Τι δήλωσαν στον Realfm 97,8</h1>
      <address>
        <time datetime="2019-11-01T17:46:00+00:00">01 Nov 2019, 17:46</time>
      </address>
      <p>«Αυτή τη στιγμή υπάρχει έλλειψη προσωπικού. Το 1994 με τη μισή δραστηριότητα, οι υπάλληλοι ήταν 37.000. Αυτήν την ώρα υπάρχει άμεση ανάγκη για 2.000 προσλήψεις τεχνικού προσωπικού στις εταιρείες ΔΕΗ και ΔΕΔΔΗΕ για να μπορέσουν να ανταποκριθούν στοιχειωδώς στις ανάγκες που έχουν οι εταιρείες. Η έλλειψη προσωπικού οφείλεται σε όλους τους μνημονιακούς νόμους που απαγόρευαν στην εταιρεία να προσλάβει. Το προσωπικό, στον καιρό των μνημονίων, από τις μειώσεις μισθοδοσίας έχει δώσει στην εταιρεία 6 δισ. Αν η εταιρεία θα λύσει τα προβλήματά της επειδή θα κάνει ατομικές συμβάσεις - συμβάσεις γαλέρα, θα είχαν λυθεί όλα τα προβλήματα παντού», δήλωσε στον Realfm 97,8 και τους Γιώργο Χουδαλάκη και Νίκο Ρογκάκο ο πρόεδρος της <a href="http://www.enikos.gr/economy/681510/dei-katargeitai-i-monimotita-gia-tous-neoeiserchomenous-proselkys">ΓΕΝΟΠ-ΔΕΗ </a>Γιώργος Αδαμίδης.</p>
      <p>Αναφερόμενος στις μετατάξεις προσωπικού, υποστήριξε ότι «είναι αστεία πράγματα. Ας πάρουμε έναν 55άρη, ο οποίος δουλεύει στο ορυχείο και είναι χειριστής λέβητα, τι να πάει να κάνει στο δημόσιο; Ο υπάλληλος αυτός με την υψηλή εξειδίκευση θα μεταταγεί στο δημόσιο να κάνει τι; Τον κλητήρα; Έτσι θα σωθεί η εταιρεία;».</p>
      <p>«Χθες ανακοινώθηκε κάτι που δεν έχει καμία βάση και ήταν στο πόδι. Δεν ξέρω τι θέλουν να κάνουν. Μάλλον ο κ. Χατζηδάκης ξέχασε ότι την μονιμότητα την κατάργησε ο ίδιος το 2012 με την συγκυβέρνηση Σαμαρά - Βενιζέλου. Από το 2012 δεν υπάρχει μονιμότητα σε καμία ΔΕΚΟ, όλες οι συμβάσεις είναι αορίστου χρόνου», πρόσθεσε ο κ. Αδαμίδης τονίζοντας πως «αυτό που είναι επικίνδυνο και δεν πρόκειται να το δεχθούμε είναι το τι κρύβεται πίσω από αυτήν την ιστορία. Θα προσλαμβάνει κόσμο με ατομικές συμβάσεις. Δηλαδή, θέλει να καταργήσει τις συλλογικές συμβάσεις. Ο Μητσοτάκης δεν σέβεται ούτε τη σύμβαση που υπέγραψε ο αείμνηστος πατέρας του».</p>
      <p>
        <b>Ακούστε το ηχητικό:</b>
      </p>
      <figure>
        <audio src="http://media.enikos.gr/data/podcasts/681646_0cbcc01368-9664fcc082af4b10.mp3"/>
      </figure>
      <p>«Είναι πολύ σοβαρά αυτά που είπε αλλά... όταν πριν από ένα μήνα εξαγγέλλει, χωρίς σχέδιο, ότι θα κλείσει το εθνικό μας καύσιμο, δεν ξεπερνιέται. Πάει να χωρίσει τους εργαζόμενους σε 5 κατηγορίες. Όλα αυτά είναι μέτρα που τα πήραν στο πόδι και δεν μπορούμε να τα αποδεχτούμε», δήλωσε στον Realfm 97,8 και την εκπομπή «τεντιμπόηδες» με τους Μάνο Νιφλή και Άκη Παυλόπουλου o πρόεδρος του Σωματείου Παραγωγής Ηλεκτρικής Ενέργειας ΔΕΗ «Σπάρτακος», Μόσχος Μόσχου.</p>
      <p>«Έχει πει ξεκάθαρα ότι μέχρι το 2018 τέλος ο λιγνίτης. Αυτό που είπε σημαίνει ότι οι εργαζόμενοι θα πάνε σε ατομικές συμβάσεις, ουσιαστικά θα μιλάμε για ενοικιαζόμενους εργαζόμενους. Όταν θα κλείσουν τόσα εργοστάσια και η λιγνιτική παραγωγή θα περιοριστεί, η ΔΕΗ θα εξαρτάται κυρίως από ιδιώτες που δραστηριοποιούνται στις ΑΠΕ και οι προσλήψεις θα είναι πολύ λίγες και στοχευμένες και οι εργαζόμενοι ουσιαστικά θα είναι ενοικιαζόμενοι», πρόσθεσε.</p>
      <p>Επίσης, ο κ. Μόσχου υποστήριξε ότι πίσω από το σχέδιο για τη ΔΕΗ κρύβονται σκοπιμότητες. «Το κυριότερο είναι να αφήσουν τη διοίκηση να λειτουργήσει όπως μπορεί. Σήμερα όμως οι διορισμένες διοικήσεις εκτελούν κατά γράμμα τις εντολές του εκάστοτε υπουργού. Δυστυχώς, οι στρεβλώσεις που εδώ και πολλά χρόνια επιβάλλουν το σύνολο των πολιτικών δυνάμεων, έχουν φτάσει την επιχείρηση ένα βήμα πριν τον γκρεμό. Ο σκοπός είναι συγκεκριμένος: να καταρρεύσει και να την ξεπουλήσουν. Και σήμερα παίζεται ένα παιχνίδι προς όφελος του φυσικού αερίου και τα πολλά χρήματα που διακινούνται εκεί, να κλείσουμε τους λιγνίτες και να πάμε στο εισαγόμενο φυσικό αέριο», ανέφερε χαρακτηριστικά.</p>
      <p>
        <b>Ακούστε το ηχητικό:</b>
      </p>
      <figure>
        <audio src="http://media.enikos.gr/data/podcasts/681646_d15b4cbe03-9e74f2caacc819b5.mp3"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/society/679982/anastatosi-sti-sparti-andras-apeilise-me-karampina-ypallilous-tis%0A%20%20%20%20%0A"/>
        <a href="http://www.enikos.gr/society/679500/fthinotero-revma-apo-to-2020-etoimazei-i-dei%0A%20%20%20%20%0A"/>
        <a href="http://www.enikos.gr/society/681611/vrazei-i-leros-me-kinitopoiiseis-apeiloun-oi-katoikoi-logo-tou-me%0A%20%20%20%20%0A"/>
        <a href="http://www.enikos.gr/society/681616/pontikos-kovei-voltes-sto-efeteio-photo%0A%20%20%20%20%0A"/>
        <a href="http://www.enikos.gr/society/681295/noemvrios-2019-ti-provlepoun-ta-astra-gia-kathe-zodio%0A%20%20%20%20%0A"/>
        <a href="http://www.enikos.gr/society/681609/ta-sygkinitika-logia-tou-stamati-kraounaki-gia-ton-gianni-spano%0A%20%20%20%20%0A"/>
        <a href="http://www.enikos.gr/society/681595/antidroun-oi-katoikoi-tis-skydras-gia-tous-prosfyges-kai-metanast%0A%20%20%20%20%0A"/>
        <a href="http://www.enikos.gr/society/681604/sygklonizoun-oi-martyries-gia-tin-oikogeneiaki-tragodia-sta-megar%0A%20%20%20%20%0A"/>
        <a href="http://www.enikos.gr/society/681600/seismiki-donisi-36-richter-sto-karpenisi-tora%0A%20%20%20%20%0A"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/01/grehyt-na-mikelandjelo-na-konchalovski-na-kinomaniia.428204"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T17:52:00+00:00"/>
    <meta property="og:title" content="&quot;Грехът на Микеланджело&quot; на Кончаловски - на Киномания"/>
    <meta property="og:description" content="Премиерата ще бъде в зала 1 на НДК на 5 декември от 19.00 часа. | Dnes.bg"/>
  </head>
  <body>
    <article>
      <h1>"Грехът на Микеланджело" на Кончаловски - на Киномания</h1>
      <h2>Премиерата ще бъде в зала 1 на НДК на 5 декември от 19.00 часа.</h2>
      <address><time datetime="2019-11-01T17:52:00+00:00">01 Nov 2019, 17:52</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Киномания представя най-новия филм на руския режисьор Андрей Кончаловски "Грехът на Микеланджело". Заснет в Италия, филмът  пресъздава по майсторски начин най-вълнуващите моменти от живота на ренесансовия гений.</p>
      <p>Световната премиера на лентата беше преди дни, непосредствено преди закриването на 14-ия кинофестивал в Рим. Премиерата за България ще бъде в зала 1 на НДК на 5 декември от 19.00 часа.</p>
      <p>Руско-италианската копродукция обхваща най-продуктивния период на големия италиански художник в момент, в който той създава стенописите на Сикстинската капела и една от най-известните си творби - Статуята на Давид. Въпреки че представя важни моменти от живота на Микеланджело, Кончаловски подчертава, че идеята му не е да направи биографична творба в буквалния смисъл на думата.  </p>
      <p>"Не смятам, че това, което ще видят зрителите, е типичен биографичен филм. Преди 50 години заедно с режисьора Андрей Тарковски написахме сценария за филма "Андрей Рубльов", който показва живота на средновековния художник, но въпреки това няма сцена как той изографисва икона. Това не е типичният биографичен филм.</p>
      <p>В него няма любовна история. Той просто загатва за това какъв е бил неговият живот. Едва в края на филма са показани творбите на Рубльов, които до известна степен биха могли да бъдат отражение и на нашето съвремие. След като написах сценария на "Грехът на Микеланджело" всъщност разбрах, че това е един вид продължение на Рубльов.", споделя Кончаловски. <br/>Филмът представя по вълнуващ начин епохата на Ренесанса, и по-конкретно живота във Флоренция в началото на 16 в.</p>
      <p>"Исках да покажа не само какъв е Микеланджело, но и публиката да усети цветовете и ароматите от неговото време, които са често кървави и жестоки, но изпълнени с вдъхновение и красота", допълва Кончаловски.</p>
      <p>Въпреки че е всепризнат гений сред съвременниците си, Микеланджело Буонароти е докаран до бедност и изтощение от усилията си да завърши тавана на Сикстинската капела. Когато папа Юлий II – неговият поръчител и глава на дворянската фамилия Дела Ровере, умира, Микеланджело е обсебен от търсенето на най-добрия мрамор, за да завърши неговата гробница.</p>
      <p>Лоялността на твореца е подложена на изпитание, след като Лъв X от съперничещата фамилия Медичи, се възкачва на папския трон и му възлага примамлива нова поръчка – фасадата на базиликата Сан Лоренцо. Принуден да лъже, за да има благоразположението и на двете фамилии, Микеланджело е все по-изтерзан от подозрения и халюцинации, което го води до безпощадна преоценка на собствените му морал и артистични провали.</p>
      <p>"Грехът на Микеланджело" е завладяващ размисъл за агонията и екстаза на личното величие, както и за проникновената хуманност отвъд легендата на Ренесанса.</p>
      <p>Ролята на Микеланджело Буонароти е изиграна от актьора Алберто Тестоне, който освен с добра актьорска игра, впечатлява и с поразителната си прилика с италианския художник. <br/> </p>
    </article>
  </body>
</html>
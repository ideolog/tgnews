<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980810093.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-01T17:11:00+00:00"/>
    <meta property="og:title" content="ورزشگاه یادگار امام تبریز ۹۰ دقیقه مانده به شروع بازی پر شد"/>
    <meta property="og:description" content=" به گزارش مهر، تیم‌های تراکتور و استقلال در چارچوب دیدارهای هفته نهم لیگ برتر فوتبال کشور از ساعت ۱۸ امروز (جمعه) در ورزشگاه یادگار امام (ره) تبریز به مصاف هم می‌روند."/>
  </head>
  <body>
    <article>
      <h1>ورزشگاه یادگار امام تبریز ۹۰ دقیقه مانده به شروع بازی پر شد</h1>
      <address>
        <time datetime="2019-11-01T17:11:00+00:00">01 Nov 2019, 17:11</time>
      </address>
      <p>ورزشگاه یادگار امام تبریز ۹۰ دقیقه مانده به شروع بازی پر شد و با این حال جمعیت زیادی بیرون از ورزشگاه حضور دارند.</p>
      <p> به گزارش مهر، تیم‌های تراکتور و استقلال در چارچوب دیدارهای هفته نهم لیگ برتر فوتبال کشور از ساعت ۱۸ امروز (جمعه) در ورزشگاه یادگار امام (ره) تبریز به مصاف هم می‌روند.</p>
      <p>این دیدار در حالی برگزار می شود که از ۱.۵ ساعت مانده به آغاز بازی ورزشگاه به صورت کامل پر شده است و جو پرشوری در استادیوم یادگار امام تبریز حاکم است.</p>
      <p>هم اکنون بیش از ۶۵ هزار نفر از هواداران تراکتور در ورزشگاه حضور دارند. ترافیک در مسیرهای منتهی به ورزشگاه نیز نیمه سنگین و شلوغ است.</p>
      <p>پارکینگ‌های ورزشگاه نیز در حال پر شدن است.</p>
      <p>طبق توافق مسئولان دو باشگاه در جلسه هماهنگی پیش از بازی، بین ۴ تا ۵ هزار صندلی امروز در اختیار هواداران استقلال قرار داده می شود.</p>
      <p>سرخپوشان تبریزی برای اینکه از کورس مدعیان جا نمانند به ۳ امتیاز این بازی خانگی نیاز دارند و استقلال تهران نیز برای قرارگرفتن در جمع مدعیان، دست کم به یک امتیاز این بازی چشم دوخته اند.</p>
      <p>بیژن حیدری داور وسط این بازی است و کمک های وی نیز محمدرضا ابوالفضلی و آرمان اسعدی هستند. اشکان خورشیدی و محمدرضا اکبریان نیز کمک داوران اضافی هستند و سعید قاسمی نیز داور چهارم بوده و ناظر این بازی توسط فدراسیون فوتبال اسماعیل صفیری انتخاب شده است.</p>
      <p>تراکتور اگر در بازی امروز پیروز شود می تواند صدرنشین جدید لیگ برتر باشد و همین موضوع بر جذابیت های این بازی افزوده است.</p>
    </article>
  </body>
</html>
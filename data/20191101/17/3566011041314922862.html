<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543912.html/%D9%87%DB%8C%D9%85%D9%86%D9%87-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-13-%D8%A2%D8%A8%D8%A7%D9%86-%D8%AA%D8%B6%D8%B9%DB%8C%D9%81-%D8%B4%D8%AF-%D8%A7%D9%81%D8%B2%D8%A7%DB%8C%D8%B4-%D9%82%D8%AF%D8%B1%D8%AA--%D8%AC%D8%A8%D9%87%D9%87-%D9%85%D9%82%D8%A7%D9%88%D9%85%D8%AA--%D8%AF%D8%B1-%D9%85%D9%86%D8%B7%D9%82%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T17:50:00+00:00"/>
    <meta property="og:title" content="هیمنه آمریکا در 13 آبان تضعیف شد/افزایش قدرت «جبهه مقاومت» در منطقه"/>
    <meta property="og:description" content="ائمه جمعه استان لرستان عنوان کردند: جبهه مقاومت در برابر اقدامات دشمنان ایستاده و با رهنمودهای رهبری پیروز می‌شوند."/>
  </head>
  <body>
    <article>
      <h1>هیمنه آمریکا در 13 آبان تضعیف شد/افزایش قدرت «جبهه مقاومت» در منطقه</h1>
      <h2>ائمه جمعه استان لرستان:</h2>
      <address>
        <time datetime="2019-11-01T17:50:00+00:00">01 Nov 2019, 17:50</time>
      </address>
      <p>ائمه جمعه استان لرستان عنوان کردند: جبهه مقاومت در برابر اقدامات دشمنان ایستاده و با رهنمودهای رهبری پیروز می‌شوند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://safireaflak.ir/">سفیر افلاک، </a>حجت الاسلام سید علی حسینی ظهر امروز در خطبه های نماز جمعه بروجرد اظهار داشت: بعد از پیرزوی انقلاب اسلامی ایران دشمنان توطئه هایی را با هدف ضربه زدن به انقلاب برنامه ریزی و طراحی کردند اما به لطف خدا در طول چهار دهه ای که از عمر با برکت انقلاب اسلامی ایران می گذرد، جبهه انقلاب قدرتمند است و با ایستادگی، مقاومت و قدرت روز افزون در مسیر مشخص شده به راه خود ادامه می دهد.</p>
      <p>وی افزود: با دستور ترامپ رئیس جمهور آمریکا، مرکز اعتدال برای مبارزه با جبهه انقلاب راه اندازی شد و امروز در حوادث کشورهای عراق و لبنان موج سواری می کنند.</p>
      <p>امام جمعه بروجرد عنوان کرد: جبهه مقاومت در برابر اقدامات دشمنان ایستاده و با رهنمودهای رهبری مشکلات در کشورهای عراق و لبنان حل می شود و امنیت در این کشورها برقرار خواهد شد.</p>
      <p>وی با اشاره به دهه وقف بیان کرد: وقف یکی از سنت های پسندیده وقف است که اگر به خوبی انجام شود در راستای بی نیاز کردن فقرا نقش بسیار مهمی دارد؛ موقوفه خواری یک اقدام بسیار زشت و ناپسند است که افرادی از وقف و نیت وقف سوء استفاده کرده و وقف را در جهت دیگری استفاده می کنند در حالی که در انجام وقف باید نیت واقف مد نظر باشد.</p>
      <p>حسینی با اشاره به سه رویداد مهم 13 آبان ماه تصریح کرد: کشتار دانش آموزان، تبعید امام خمینی(ره) به ترکیه و تسخیر لانه جاسوسی آمریکا به دست دانشجویان سه رخداد مهم در این روز است که تسخیر لانه جاسوسی آمریکا یکی از خاطرات شیرین دوران انقلاب بود که با این اقدام دانشجویان، هیمنه و قدرت آمریکا تضعیف شد.</p>
      <p>وی با تاکید بر رعایت حجاب و عفاف در جامعه بیان کرد: برخی تصور می کنند که ولنگاری نشانه تمدن است در حالی که این گونه نیست و بدحجابی نشان دهنده عقب افتادگی اخلاقی و دینی است.</p>
      <p>امام جمعه بروجرد گفت: ما در یک کشور اسلامی زندگی می کنیم و باید در راستای امر به معروف و نهی از منکر، تذکرات لازم به افرادی که اقدام به بدحجابی کنند داده شود.<br/> </p>
      <p><b>ایستادگی و مقاومت در مقابل دنیای پوشالی استکبار</b><br/><br/>حجت الاسلام ابراهیم طهماسبی در خطبه های نمازجمعه کوهدشت اظهار داشت: فضلیت نماز اول وقت خواندن آن است که از بهترین مصادیق تقوای الهی به شمار می رود.</p>
      <p>وی افزود: قرآن و احادیث درمان بیماری های اخلاقی و معنوی بوده و کلام الله مجید به مثابه یک داروخانه بزرگی می ماند که تمام داروهای آن به طور قطع شفادهنده است.</p>
      <p>امام جمعه کوهدشت با اشاره به اینکه راهبرد اصلی مسئولان بایستی خدمت به مردم باشد، عنوان کرد: عزت واقعی مال اسلام است و یک بُعد الهی در وجود انسان می باشد که بایستی در راستای ارتقا و پرورش آن تلاش کنیم؛ کار امروز ما به فرموده مقام معظم رهبری ایستادگی و مقاومت در مقابل دنیای پوشالی استکبار جهانی است.</p>
      <p>وی تصریح کرد: ولایت فقیه سیستم پیشرفته بسیار سالمی است که در این زمینه امام راحل فرمودند پشتیبان ولایت فقیه باشید تا به شما آسیبی نرسد.</p>
      <p>طهماسبی خطاب به دادگستری شهرستان گفت: قضات بایستی با افراد متخلف و فاسدی که دستگیر می شود برخورد قاطع و جدی داشته باشند.</p>
      <p>وی اظهار داشت: گام چهارم کاهش تعهدات برجامی را با اقتدار در 16 آبان ماه و مسئله غنی سازی 20 درصد را اجرایی می کنیم؛ وضعیت پرداخت یارانه ها در کشور و بحث بودجه بایستی ساماندهی شود تا تحریم های ظالمانه به کشور ضربه نزند.</p>
      <p>امام جمعه کوهدشت با اشاره به ایام انتخابات افزود: در انتخابات بایستی تقوای الهی را سرلوحه قرار داد، تضعیف جایگاه ها و نهاد های انقلابی حرام است، اگر عمل خلافی ببینم حتما متذکر خواهم بود.</p>
      <p>وی عنوان کرد: همه اقشار مردم حضوری تماشایی در راهپیمایی 13 آبان خواهند داشت، اداره راهداری شهرستان در راستای وضعیت کم بودن اتوبوس های شهرستان که مطالبه مردم است تمهیدات لازم را انجام دهد، سرپرست شهرداری با جذب چهار میلیارد از بودجه خسارت سیل شهرستان، قراردادها و تمهیدات لازم را انجام داده است که امیدواریم عملیات اجرایی ساخت پل جدید رودخانه مرکزی کوهدشت نیز انجام شود.<br/> </p>
      <p>
        <b>تاثیر نپذیرفتن از دشمن لازمه پیشرفت کشور</b>
      </p>
      <p>حجت الاسلام موسوی امام جمعه شهرستان سلسله اظهار داشت: انسان مومن چون با چشم دل این دنیا را نگاه می‌کند، حقایق را با چشم دل می‌بیند که این باعث می‌شود انسان مومن همیشه خود را در معرض و محضر الهی بداند.</p>
      <p>وی با اشاره به فرا رسیدن یوم الله ۱۳ آبان، سالروز تبعید حضرت امام(ره) از قم به ترکیه و تسخیر لانه جاسوسی افزود: از عموم مردم، اولیاء دانش آموزان، طلاب و دانشجویان دعوت می شود در روز ۱۳ آبان با حضور در راهپیمایی بار دیگر سبب خفت آمریکا شوند.</p>
      <p>امام جمعه سلسله ضمن با تجلیل از حرکت ارزشمند ورزشکار جوان و مومن تصریح کرد: این پیام که تنها راه کشور= اطاعت از رهبری می باشد، باید شعار مردم و مسئولان هم باشد؛ این شعار همان ترجمه گفته امام(ره) است که فرمودند اگر می خواهید به مملکت شما آسیبی نرسد باید پشتیبان ولایت فقیه باشید.</p>
      <p>وی گفت: در هفته ای که گذشت فرمانده کل قوا در دیداری که با دانشجویان ارتش داشتند، رهنمودهای را بیان فرمودند، اولین رهنمود ایشان بحث امنیت بود که با امنیت می توان به دانش و فناوری، تعبد، دین داری و رشد دست یافت.</p>
      <p>موسوی خاطرنشان کرد: دومین رهنمود ایشان به ارتش، نیروهای مسلح و مردم و تاثیر نپذیرفتن از دشمن را لازمه پیشرفت کشور دانست.<br/><br/><b>حضور باشکوه مردم در راهپیمایی 13 آبان</b></p>
      <p>حجت السلام سپهوند امام جمعه ازنا ظهر امروز در جمع نمازگزاران اظهار داشت: معظم له فرمودند اگر امنیت باشد زیرساخت ها ایجاد می شود ، توسعه پیدا می کنیم؛ کشورهای همسایه ما از جمله لبنان و عراق که امروز مشکلاتی برایشان پیش آمده باید بدانند که ناامنی را باید اول از بین ببرند و امنیت را در کشور پیاده کنند.</p>
      <p>وی افزود: دوشنبه ۱۳ آبان سالروز شهادت دانش آموزانی است که به دست مزدوران پهلوی در دانشگاه تهران به شهادت رسیدند، ۱۳ آبان سالروز تسخیر لانه جاسوسی است و بار دیگر مردم در راهپیمایی دشمن شکن شرکت می کنند.</p>
      <p>
        <b>حوادث و فتنه های عراق و لبنان </b>
        <b>نمونه اخیر جاسوسی سفارت آمریکا</b>
      </p>
      <p>حجت الاسلام محمد سوری در بین نمازگزاران شهرستان چگنی اظهار داشت: 40 سال از تسخیر سفارت ایالات متحده آمریکا در تهران می گذرد و اتفاق بی نظیری که جهان را مبهوت کرد و هیبت پوشالی آمریکا را در اوج دوران ابر قدرتش شکست، تسخیر سفارتی که لانه جاسوسی نام گرفت و چشم های جهانیان به این لانه های شیطان بزرگ در ایران بود.<br/><br/>وی افزود: در پایان جنگ جهانی دوم بنیان سفارت آمریکا نهاده شد که وظیفه اصلی تسهیل روابط بین مردم دو کشور و تنظیم روابط بین دو دولت بود که حکایت آمریکا از اول حکایت دیگری بود و اولین نفوذ جاسوسی سفارت آمریکا را از ایران بیرون کرد و به زعم خود فرمانروای مطلق پشت پرده ایران شد .<br/><br/>امام جمعه چگنی تصریح کرد: تاسیس ساواک و گسترش نفوذ امنیتی رژیم پهلوی از دیگر اقدامات سفارت آمریکا بود و به تدریج این سفارت تبدیل به سفارت مرکزی و مادر در منطقه شد و هدایت بسیاری از عملیات سرکوبگرانه و جاسوسی در کشورهای همسایه از این لانه انجام شد.<br/><br/>وی با اشاره به نقش سفیران آمریکا در تقویت رژیم برای مقابله با انقلاب اسلامی در سال ۵۷ گفت: جوانان انقلابی و دانشجوی خط امام(ره) با درک درست از شرایط دست به اقدامی زدند و در سالروز تبعید امام راحل و شهادت دانش آموزان در اعتراض به جنایات پیدا وپنهان این خانه فساد، آن را به تسخیر درآورده و کارکنانش را که هر یک جاسوسانی کار کشته بودند را به گروگان بگیرند.<br/><br/>سوری تصریح کرد: ماموریت اصلی این لانه شیطانی نا آرام سازی جهان برای آسایش مستکبران صهیونیستی است که نمونه اخیر جاسوسی سفارت آمریکا در کشورهای منطقه را در حوادث و فتنه های اخیر عراق و لبنان را می‌توان مشاهده کرد.<br/><br/>وی با اشاره به سخنان مقام معظم رهبری در دیدار با دانشجویان ارتش خاطرنشان کرد: مقام معظم رهبری امنیت را مهمترین نیاز ضروری یک ملت و جامعه دانست و همچنین اولویت مهم پیشگیری از بروز ناامنی و آشوب توسط دشمنان و عوامل داخلی آنان است.<br/><br/><b>اعلام انزجار ملت انقلابی ایران از سیاست‌های استعمارگرانه </b></p>
      <p>حجت الاسلام امیدیان امام جمعه موقت الیگودرز در خطبه های نماز جمعه این هفته ضمن تسلیت بمناسبت شهادت امام حسن عسکری(ع) و گرامیداشت یاد و خاطره شهدای دانش آموز اظهار داشت: سالروز تبعید امام(ره) به ترکیه به دلیل اعتراض به تصویب لوایح برعلیه ملت ایران، کشتار دانش آموزان توسط مزدوران رژیم منحوس پهلوی و تسخیرلانه جاسوسی آمریکا سه واقعه مهم در روز ۱۳ آبان است که ملت ایران هر ساله در این روز با راهپیمایی انزجار خود را اعلام می کنند .<br/><br/>وی افزود: آمریکا در هر کشوری با ایجاد سفارتخانه به دنبال جاسوسی و شرارت بوده است و دانشجویان پیرو خط امام(ع) با تسخیر سفارت به جوامع بین المللی نشان دادند که آمریکایی‌ها سفارت را به لانه جاسوسی برای توطئه چینی بر علیه ملت ایران تبدیل کرده اند .<br/><br/>امام جمعه موقت الیگودرز عنوان کرد: بعد از گذشت ۴۰ سال هر دولتی در آمریکا سر کار آمد بر خباثت و بر جنایت خود افزود و ملت ایران هر ساله با شرکت در این مراسم ملی، انقلابی و بین المللی انزجار خود را از سیاست های استعمارگرانه و ضد بشری به گوش جهانیان می رساند و اعلام داشته از آرمان‌های انقلابی و اعتقادی خود کوتاه نخواهند آمد .<br/><br/>وی با اشاره به اینکه از برجام به جز دفتر خاطراتی چیزی باقی نمانده است بیان کرد : روز ۱۶ آبان آخرین مهلت از گام سوم برای کاهش تعهدات برجامی است و دولتمردان باید در برابر دشمنان با ساز وکار محکم تری قدم بردارند تا دشمن زهر چشم اقدامات متقابل ایران را لمس کند.<br/><br/>امیدیان گفت: دولتمردان باید مطالب و کلام امام (ره) را دوباره مطالعه کنند تا بفهمند آمریکایی‌ها تا به حال برای هیچکس دل دلسوز نیستند.<br/><br/>وی ضمن گرامیداشت هفته وقف و ۱۴ آبان روز فرهنگ عمومی گفت: کشور ما ۱۲ قلم از محصولات کشاورزی را تولید می کند و جزء ۴۰ کشور برتر هستیم ولی متاسفانه در هدر رفت مواد غذایی در رتبه اول قرار داریم که باید با فرهنگ سازی مناسب از اسراف جلوگیری کرد.</p>
      <p>انتهای پیام/</p>
    </article>
  </body>
</html>
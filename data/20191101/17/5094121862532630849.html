<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/paleni-listi-ma-svoje-pravidla-predejdete-moznym-rizikum-20201101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T17:31:00+00:00"/>
    <meta property="og:title" content="Pálení listí má svoje pravidla. Víte, jak předcházet rizikům?"/>
    <meta property="og:description" content="Plošné vypalování suchých porostů, pálení listí, klestí či odpadu. I kvůli těmto činnostem dochází na podzim k častým požárům, při kterých jde mnohdy o zdraví a majetek. Nekontrolovaný oheň může způsobit milionové škody."/>
  </head>
  <body>
    <article>
      <h1>Pálení listí má svoje pravidla. Víte, jak předcházet rizikům?</h1>
      <address><time datetime="2019-11-01T17:31:00+00:00">01 Nov 2019, 17:31</time> by <a rel="author">Lukáš Fridrich</a></address>
      <p>Jen v loňském roce si pálení podle statistik hasičů vyžádalo jeden lidský život a zranění čtyřiceti osob. I zdánlivě bezpečná činnost, jako je spalování shrabaných porostů, má často tragické následky.</p>
      <p>Při silném větru se oheň velmi snadno rozšíří mimo ohniště a zejména starší lidé mohou v takový okamžik podlehnout panice nebo ztrátě orientace.</p>
      <figure>
        <img src="https://g.denik.cz/25/96/5868acz_denik-150-3x2.jpg"/>
      </figure>
      <aside>
        <a href="https://www.denik.cz/z_domova/pozor-na-pozary-kvuli-such-hrozi-severozapade-cech-a-jihu-moravy-20181017.html">Pozor na požáry. Kvůli suchu hrozí na severozápadě Čech a jihu Moravy Přečíst článek ›</a>
      </aside>
      <p>Oheň se v otevřeném prostoru může velice snadno vymknout kontrole a způsobit nejenom značné škody na zdraví a majetku, ale také závažné ekologické následky - zničení lesa či úhyn živočichů.</p>
      <h3>Jak to vidí hasiči</h3>
      <p><b>Pálení přírodních materiálů po úklidu zahrad je možné.</b> Kontrolované spalování po úklidu zahrad mohou provádět fyzické osoby za dodržení zákonných podmínek (o požární ochraně, ovzduší a odpadech) a při dodržení obecních vyhlášek. Pálit lze přiměřeně velké hromady materiálu za přítomnosti dospělé osoby a s připravenými prostředky k možnému hašení.<br/><br/><b>Právnické a podnikající fyzické osoby jsou povinny</b> plánované spalování předem oznámit územně příslušnému Hasičskému záchrannému sboru (HZS) včetně připravených opatření proti vzniku a šíření požáru. HZS kraje může určit další podmínky nebo pálení zcela zakázat. Za porušení ohlašovací povinnosti může být uložena pokuta až 500 000 Kč.<br/><br/><b>Ohláška elektronicky, nikdy na tísňovou linku!</b> Oznámení hasičům lze uskutečnit e-mailem, přes formulář na webu krajských hasičů či na telefonních číslech HZS kraje. Nikdy se neprovádí na tísňových linkách 112 nebo 150!</p>
      <figure>
        <img src="https://g.denik.cz/1/64/lsiti_denik-150-3x2.jpg"/>
      </figure>
      <aside>
        <a href="https://www.denik.cz/zahrada/shrabane-listi-nevyhazujte-bude-z-neho-dobry-mulc-i-kompost-20171109.html">Shrabané listí nevyhazujte, bude z něho dobrý mulč i kompost Přečíst článek ›</a>
      </aside>
    </article>
  </body>
</html>
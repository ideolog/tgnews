<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-3/stii-castigi-bei-socializare-si-cultura-generala-in-doua-localuri-din-centrul-oradiei-152461.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-01T17:20:00+00:00"/>
    <meta property="og:title" content="Ştii, câştigi, bei! Socializare și cultură generală, în două localuri din centrul Oradiei (FOTO)"/>
    <meta property="og:description" content="Cine este autorul romanului „Îngerul a strigat”? Teritoriul cărei ţări este acoperit în mare parte de Deşertul Kalahari? De la nivelul cărei părţi a corpului porneşte nervul frenic? Care este ingredientul principal din băutura Sambuca? Credeţi că aţi şti răspunsurile la genul acesta de întrebări? Recunoaşteţi actori şi scriitori din fotografii ori melodii după primele note? Sau măcar aţi vrea să încercaţi? Dacă da, sunteţi poftiţi la serile de quiz ţinute săptămânal în două baruri din Oradea, care au tot mai mulţi adepţi..."/>
  </head>
  <body>
    <article>
      <h1>Ştii, câştigi, bei! Socializare și cultură generală, în două localuri din centrul Oradiei (FOTO)</h1>
      <address><time datetime="2019-11-01T17:20:00+00:00">01 Nov 2019, 17:20</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <slideshow>
        <figure>
          <img src="https://www.ebihoreanul.ro/modules/news/files/15-quiz1.jpg"/>
          <figcaption>FULL LA QUIZ. În fiecare seară de miercuri, Steam Bar e plin de orădeni, care - având alături o bere, un vin sau o cafea - dau răspunsuri, în echipe, la întrebări de cultură generală. Într-o atmosferă relaxată, nu una de examen... (foto: Nándor Juhász)</figcaption>
        </figure>
        <figure>
          <img src="https://www.ebihoreanul.ro/modules/news/files/quiztimefoto01112019_1.jpg"/>
        </figure>
        <figure>
          <img src="https://www.ebihoreanul.ro/modules/news/files/quiztimefoto01112019_2.jpg"/>
        </figure>
        <figure>
          <img src="https://www.ebihoreanul.ro/modules/news/files/quiztimefoto01112019_3.jpg"/>
        </figure>
        <figure>
          <img src="https://www.ebihoreanul.ro/modules/news/files/quiztimefoto01112019_4.jpg"/>
        </figure>
        <figure>
          <img src="https://www.ebihoreanul.ro/modules/news/files/quiztimefoto01112019_5.jpg"/>
        </figure>
        <figure>
          <img src="https://www.ebihoreanul.ro/modules/news/files/quiztimefoto01112019_6.jpg"/>
        </figure>
        <figure>
          <img src="https://www.ebihoreanul.ro/modules/news/files/quiztimefoto01112019_7.jpg"/>
        </figure>
        <figure>
          <img src="https://www.ebihoreanul.ro/modules/news/files/quiztimefoto01112019_8.jpg"/>
        </figure>
        <figure>
          <img src="https://www.ebihoreanul.ro/modules/news/files/quiztimefoto01112019_9.jpg"/>
        </figure>
      </slideshow>
      <p>
        <b>Cine este autorul romanului "Îngerul a strigat"? Teritoriul cărei ţări este acoperit în mare parte de Deşertul Kalahari? De la nivelul cărei părţi a corpului porneşte nervul frenic? Care este ingredientul principal din băutura Sambuca?</b>
      </p>
      <p>Credeţi că aţi şti răspunsurile la genul acesta de întrebări? Recunoaşteţi actori şi scriitori din fotografii ori melodii după primele note? Sau măcar aţi vrea să încercaţi? Dacă da, sunteţi poftiţi la serile de quiz ţinute săptămânal în două baruri din Oradea, care au tot mai mulţi adepţi...</p>
      <p>
        <b>De cursă lungă</b>
      </p>
      <p>Evenimentele "Bar Quiz", cum le spun organizatorii, se ţin în Steam Bar din Pasajul Vulturul Negru de aproape patru ani. Deşi atmosfera e relaxată, echipele care umplu localul în fiecare miercuri, stând chiar şi pe scări, sunt puse pe competiţie. "Am ajuns la ediţia cu numărul 137", spune Ádrian Lupas, organizatorul serilor de quiz.</p>
      <p>Cum se petrec acestea? Fiecare echipă, formată din maximum 7 persoane, are rezervată câte o masă şi primeşte câte o foaie de concurs, pe care urmează să completeze variantele de răspuns pentru fiecare întrebare. "Noi am adaptat quiz-urile (n.r. – concurs cu întrebări şi răspunsuri) clasice şi avem o primă rundă cu 15 întrebări de cultură generală, urmată de o alta cu fotografii în care concurenţii trebuie să recunoască personajele, scriitori, actori sau muzicieni, precum şi una în care ascultă primele secunde ale unor piese, pe care trebuie să le recunoască", explică Ádrian.</p>
      <p>Seara se încheie cu o rundă-bonus, cu 5 întrebări mai dificile. Scorurile se ţin în fiecare etapă, iar la final de sezon, care se întinde pe luni bune, există un campion. În plus, în fiecare săptămână cele mai bune echipe primesc consumaţie la bar, locul 1 fiind răsplătit cu consumaţie de 100 lei.</p>
      <figure>
        <img src="https://www.ebihoreanul.ro/user_files/15-quiz2.jpg"/>
      </figure>
      <p>
        <b>
          <i>(foto: Nándor Juhász)</i>
        </b>
      </p>
      <p>
        <b>"Pita lu’ Dumniezo"</b>
      </p>
      <p>Quiz-ul din Steam Bar are participanţi constanţi, cărora li se alătură, când prind loc, şi echipe noi. Oamenii spun că vin aici fiindcă îşi testează cunoştinţele, ba chiar învaţă şi lucruri noi. În plus, competiţia amicală îi ţine "prinşi", aşa că majoritatea nu ratează nicio seară de concurs.</p>
      <p>Andreea participă de la prima ediţie şi nu s-a săturat. "E ceva diferit faţă de clasica ieşire la bere cu prietenii. Eu sunt în echipa «Niciodată Locu’ Unu», dar nu lăsaţi numele să vă păcălească, uneori ajungem şi pe locul întâi", spune ea. Şi celelalte echipe au nume amuzante. Spre exemplu, campionii en-titre se numesc "Pita lu’ Dumniezo", iar o altă echipă s-a autointitulat "Trimite nuduri".</p>
      <p>Participanţii sunt tineri, dar din unele echipe fac parte şi adolescenţi, ba chiar şi părinţi. Poate fi, deci, o seară interesantă pentru toţi. "Mi se pare o idee genială! Pe lângă socializare, ne este provocată şi mintea. Întrebările sunt din varii domenii: muzică, literatură, artă, istorie, geografie etc. Îmi place enorm că are loc miercurea, fix la mijlocul săptămânii de muncă", spune Petra, o concurentă mai nouă.</p>
      <p>
        <b>Quiz Time</b>
      </p>
      <p>De la începutul acestui an, seri de quiz se ţin, în fiecare marţi, şi în Columbus Cafe, tot în Pasajul Vulturul Negru. La "Quiz Time" campionatele sunt mai scurte, întinse pe câte 3 luni, iar echipele sunt formate din maximum 6 persoane. Concurenţii au de trecut prin câte 3 runde pe seară: prima de cultură generală, a doua cu imagini pe care trebuie să le recunoască, iar în a treia rezolvă jocuri de cuvinte sau de logică.</p>
      <p>Echipa de pe locul I într-o seară anume îşi poate plăti consumaţia cu puterea minţii, fiind recompensată cu un voucher de 150 lei. La Columbus înscrierile se fac din timp, pe pagina de Facebook sau la numărul de telefon afişat în local. La Steam Bar sunt deja echipe pe "waitlist", adică în aşteptare, fiindcă serile de concurs au devenit extrem de populare. Asta nu înseamnă că nu se pot ivi ocazii pentru ca şi alţi curioşi să aibă şansa să-şi etaleze capacitatea de a răspunde corect. Atât la provocările din quiz, cât şi la întrebarea "ce facem în seara asta?".</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/soud-v-lounech-zkouma-kdo-je-hlava-prevadecu-migrantu-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T17:03:00+00:00"/>
    <meta property="og:title" content="Soud v Lounech zkoumá, kdo je hlavou převaděčů migrantů"/>
    <meta property="og:description" content="V Lounech pokračuje přelíčení se skupinou, která podle obžaloby převážela nelegální migranty."/>
  </head>
  <body>
    <article>
      <h1>Soud v Lounech zkoumá, kdo je hlavou převaděčů migrantů</h1>
      <address><time datetime="2019-11-01T17:03:00+00:00">01 Nov 2019, 17:03</time> by <a rel="author">Hynek Dlouhý</a></address>
      <p>Po čtyřech letech od zachycení dvou aut, která převážela nelegální migranty, spěje ke konci soud s údajnými převaděči. Lounský senát vyslechl závěrečné řeči, na dalším jednání by měl padnout rozsudek. Soud rozplétá případ pětičlenného gangu, který měl podle obžaloby převážet uprchlíky z Maďarska do Německa.</p>
      <p>Členům mezinárodní skupiny hrozí až osm let vězení, podle obžaloby měly vydělávat na převozu nelegálních syrských migrantů. Policie dvě údajné cesty zadokumentovala. Kauza se táhne také proto, že část výslechů migrantů byla prováděna v zahraničí, rozsáhlé bylo dokazování, jeden z obžalovaných také před zákonem prchá. Soud se případem zabývá už přes rok.</p>
      <p>„Skutek byl podle mého plně prokázán. Domnívám se, že všichni obžalovaní si byli vědomi, že převozy jsou nelegální. Jednali jako členové organizované skupiny, měli rozdělené úkoly a pozice,“ uvedla státní zástupkyně Alena Černá.</p>
      <figure>
        <img src="https://g.denik.cz/12/1e/louny-soud-prevadec-migrant-uprchlik_denik-150-3x2.jpg"/>
      </figure>
      <aside>
        <a href="https://zatecky.denik.cz/zlociny-a-soudy/ukrajinec-pred-soudem-prcha-pripad-prevadecu-migrantu-se-tak-protahuje-20191008.html">Převáděli migranty? Soud v Lounech pokračuje, Ukrajinec před ním prchá Přečíst článek ›</a>
      </aside>
      <p>Podle žalobců vedl skupinu Egypťan Mohamed Tahier Sayed Mohamed Hassan. Údajně domlouval termíny, převoz konkrétních lidí z Maďarska do Německa a platby. Irena Hassanová Suchochlebová měla překládat pokyny ostatním členům gangu. Tomáš Starý a Martin Horváth podle obžaloby řídili vozy, které převážely uprchlíky ze Sýrie. U soudu přitom zaznělo, že oba měli v tu dobu vysloven zákaz řízení. Rostyslav Tymochuk prý cesty zajišťoval organizačně, sháněl řidiče a auta. Právě Ukrajinec Tymochuk se před soudem skrývá, probíhá v jeho nepřítomnosti, je na něj vydán evropský zatykač.</p>
      <p>Při soudním jednání zaznělo, že cest s uprchlíky mohlo být možná více, policii se podařilo odhalit a zadokumentovat dva převozy ze srpna 2015.</p>
      <h3>Až 600 eur za hlavu</h3>
      <p>Při prvním měla skupina převážet z Budapešti do Německa dvěma auty devět migrantů. Podle obžaloby si za každého člověka měli účtovat kolem 500 dolarů, či 500 až 600 eur. Projeli Maďarskem, Slovenskem i Českou republikou, v Německu ale Syřany a dva české řidiče zadrželi tamní policisté. Při druhé cestě prý převáželi sedm Syřanů, celková cena údajně činila zhruba 2000 eur. Transport ale zachytili čeští policisté v Praze na parkovišti obchodu.</p>
      <figure>
        <img src="https://g.denik.cz/38/d3/policie-nova-policejni-auto-ilustracni-1-x-denik-630-1-d190713w5uwn1_denik-150-3x2.jpg"/>
      </figure>
      <aside>
        <a href="https://zatecky.denik.cz/zlociny-a-soudy/seniora-v-zatci-napadla-skupinka-deti-chtely-mu-vzit-tasku-20191031.html">Seniora v Žatci napadla skupinka dětí, chtěly mu vzít tašku Přečíst článek ›</a>
      </aside>
      <p>Podle žalobců byl „hlavou“ skupiny Egypťan Hassan. Ten to popírá. „Uvědomuji si, že jsem se dopustil prohřešku, přiznal jsem se. Doufám, že budu potrestán ale jen za to, co jsem skutečně udělal. Byli jsme jen prostředníky, organizoval to někdo jiný. Policii jsem poskytl popis muže i jeho blonďaté manželky a poznávací značku jeho auta, ta ho ale nedopadla. Tento člověk existuje a celé to organizoval,“ tvrdil před soudem s tím, že neumí jazyky a s ostatními by nemohl cesty domlouvat. Říká, že on peníze nedostával. Tajemný muž měl mít shodou okolností stejné příjmení. Hassanova dnes už bývalá manželka se brání tím, že nevěděla, že překládá pokyny pro převaděče. Nemluvilo se prý o penězích, ani o uprchlících.</p>
      <p>Podle žalobců je ale role Hassana prokázána výpovědmi svědků, a také jednoho z řidičů. Horváth s policií spolupracoval. Řidiči tvrdí, že byli ujištěni a mysleli si, že převážení mají doklady v pořádku. „Nevěděl jsem, že dělám něco nelegálního,“ řekl u soudu Martin Horváth.</p>
    </article>
  </body>
</html>
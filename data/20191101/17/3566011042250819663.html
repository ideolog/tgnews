<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543921.html/%D8%AF%D9%88%D9%84%D8%AA-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D9%86%D8%B3%D8%A8%D8%AA-%D8%A8%D9%87-%D9%81%D8%B9%D8%A7%D9%84%DB%8C%D8%AA-%D8%AF%D8%A7%D8%B9%D8%B4-%D8%AF%D8%B1-%D8%A7%DB%8C%D9%86-%DA%A9%D8%B4%D9%88%D8%B1-%D8%AD%D8%B3%D8%A7%D8%B3%DB%8C%D8%AA-%D8%AF%D8%A7%D8%B4%D8%AA%D9%87-%D8%A8%D8%A7%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T17:53:00+00:00"/>
    <meta property="og:title" content="دولت افغانستان نسبت به فعالیت داعش در این کشور حساسیت داشته باشد"/>
    <meta property="og:description" content="معاون اول رئیس‌جمهور گفت: دولت افغانستان از تلاش گروه تروریستی داعش برای ناامن کردن مرزهای مشترک دو کشور جلوگیری کند."/>
  </head>
  <body>
    <article>
      <h1>دولت افغانستان نسبت به فعالیت داعش در این کشور حساسیت داشته باشد</h1>
      <h2>جهانگیری در دیدار رئیس اجرایی دولت افغانستان:</h2>
      <address>
        <time datetime="2019-11-01T17:53:00+00:00">01 Nov 2019, 17:53</time>
      </address>
      <p>معاون اول رئیس‌جمهور گفت: دولت افغانستان از تلاش گروه تروریستی داعش برای ناامن کردن مرزهای مشترک دو کشور جلوگیری کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ اسحاق جهانگیری معاون اولرئیس جمهور عصر امروز (جمعه) در جریان سفر به ازبکستان، در دیدار عبدالله عبدالله رئیس اجرایی دولت افغانستان، اظهار داشت: انتخابات یکی از نمادهای مردم سالاری است که امیدوارم پس از اعلام نتایج انتخابات ریاست جمهوری افغانستان و استقرار دولت قانونی و منتخب مردم این کشور، شاهد روند توسعه در این کشور باشیم و جمهوری اسلامی ایران نیز همانند گذشته از دولت منتخب ملت افغانستان حمایت خواهد کرد.</p>
      <p>معاون اول رئیس جمهور همچنین روند صلح افغانستان را نیز موضوعی پراهمیت توصیف کرد و افزود: حضور دولت افغانستان به عنوان نهاد رسمی و منتخب این کشور در روند مذاکرات صلح بسیار پراهمیت است و دولت این کشور نیز باید در این مذاکرات نقش تعیین کننده ای داشته باشد.</p>
      <p>وی با اشاره به تجربه برجام و پشت پا زدن آمریکا به تعهدات خود افزود: آمریکا پس از مدتها مذاکره، زمانی که برجام به نتیجه رسید همه چیز را بر هم زد و تعهدات بین المللی را زیر پا گذاشت.</p>
      <p>معاون اول رئیس جمهور در ادامه با بیان اینکه به نظر می رسد گروه تروریستی داعش حالا که در عراق و سوریه زمین گیر شده به دنبال آن است که نیروهای خود را به افغانستان منتقل کند خاطرنشان کرد: دولت افغانستان باید حساسیت ویژه ای در این زمینه داشته باشد و از تلاش گروه تروریستی داعش برای ناامن کردن مرزهای مشترک دو کشور جلوگیری کند.</p>
      <p>جهانگیری همچنین با اشاره به توافق صورت گرفته میان جمهوری اسلامی ایران، افغانستان و هند برای گسترش همکاری های اقتصادی و تجاری در بندر چابهار تصریح کرد: جمهوری اسلامی ایران در اجرای این توافق اهتمام جدی دارد و هم بخش دولتی و هم بخش خصوصی آمادگی دارد سرمایه گذاری و اقدامات لازم را در این زمینه انجام دهد.</p>
      <p>وی با تأکید بر اینکه افغانستان و هند نیز باید با جدیت بیشتر در این زمینه فعال شوند گفت: بندر چابهار می تواند زمینه ارتباط و تعامل هند با آسیای میانه را فراهم کرده و دروازه ای برای کشور افغانستان برای ارتباط با کشورهای مهم دنیا باشد.</p>
      <p>معاون اول رئیس جمهور با اشاره به اینکه پیش نیاز هرگونه تعامل و همکاری اقتصادی روابط و تعاملات بانکی است افزود: تهران و کابل باید بیش از پیش به دنبال گسترش مناسبات تجاری و اقتصادی باشند.</p>
      <p>جهانگیری سند جامع همکاری میان ایران و افغانستان را به عنوان نقشه راه مهمی پیش روی مناسبات و روابط تجاری فیمابین دانست و گفت: مقدمات امضاء این سند جامع به خوبی پیش رفته و مراحل آخر خود را طی می کند که امیدوارم هرچه زودتر و پس از اعلام نتایج انتخابات ریاست جمهوری افغانستان نهایی شود.</p>
      <p>رئیس اجرایی دولت افغانستان نیز در این دیدار که در هتل محل اقامت معاون اول رئیس جمهور کشورمان برگزار شد، گزارشی از روند برگزاری انتخابات در این کشور ارائه کرد و گفت: امیدوارم ظرف دو هفته آینده نتایج ابتدایی انتخابات ریاست جهموری اعلام شود.</p>
      <p>وی افزود: با وجود تهدیدها و تحرکات طالبان برای ممانعت از برگزرای انتخابات، اما مردم در انتخابات ریاست جمهوری افغانستان شرکت کردند و انتخابات به خوبی برگزار شد.</p>
      <p>عبدالله عبدالله با اشاره به روند رو به رشد مناسبات تجاری و اقتصادی تهران و کابل گفت: امیدوارم پس از اعلام نتایج انتخابات و استقرار دولت جدید موافقت نامه جامع همکاری های دو کشور نهایی شود.</p>
      <p>وی همچنین با اشاره به تلاش گروه تروریستی داعش برای حضور و فعالیت در افغانستان تصریح کرد: داعش تلاش می کند فعالیت خود را در شرق افغانستان گسترش دهد که باید با همکاری های فیمابین از گسترش فعالیت های این گروه تروریستی جلوگیری کنیم.</p>
      <p> </p>
      <p>انتهای پیام/</p>
    </article>
  </body>
</html>
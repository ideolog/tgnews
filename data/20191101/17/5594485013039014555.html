<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/intervyu/vezhdi-rashidov-s-gneven-komentar-pred-blits-zaradi-pozhiznenite-drzhavni-pari-za-lili-ivanova-i-drugi-tvortsi_news706732.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-01T17:05:00+00:00"/>
    <meta property="og:title" content="Вежди Рашидов с гневен коментар пред БЛИЦ заради пожизнените държавни пари за Лили Иванова и други творци"/>
    <meta property="og:description" content="&quot;Колективните будители малко ме съмняват&quot;, каза шефът на комисията по култура в Народното събрание"/>
  </head>
  <body>
    <article>
      <h1>Вежди Рашидов с гневен коментар пред БЛИЦ заради пожизнените държавни пари за Лили Иванова и други творци</h1>
      <h2>"Колективните будители малко ме съмняват", каза шефът на комисията по култура в Народното събрание</h2>
      <address>
        <time datetime="2019-11-01T17:05:00+00:00">01 Nov 2019, 17:05</time>
      </address>
      <p>https://blitz.bg/obshtestvo/intervyu/vezhdi-rashidov-s-gneven-komentar-pred-blits-zaradi-pozhiznenite-drzhavni-pari-za-lili-ivanova-i-drugi-tvortsi_news706732.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1572618524-1.jpg"/>
      </figure>
      <p><b><a href="https://blitz.bg/obshtestvo/ms-reshi-pozhizneni-drzhavni-parichni-nagradi-za-lili-ivanova-i-oshche-7-golemi-tvortsi_news706479.html">Осем творци ще получат специални държавни награди за заслуги към нацията,</a> стана ясно вчера след заседание на Министерския съвет. Това са певицата Лили Иванова, писателят Анжел Вагенщайн, режисьорът Георги Дюлгеров, виолончелистът проф. Анатоли Кръстев, поетът Иван Цанев, режисьорът Христо Ганев и композиторът, аранжор, поет и пианист Иван Стайков. </b><br/><br/>Решението на Кабинета ще бъде гласувано в Народното събрание. <br/><br/>По този повод се появиха критики и дори в Деня на народните Будители се намериха хора, които да подлагат на съмнение дали творците заслужават подобна награда.<br/><br/>БЛИЦ потърси за коментар шефа на комисията по култура в Народното събрание и бивш министър на културата Вежди Рашидов.<br/><br/><b>- Смятате ли, че е редно да се критикуват такива творци за това, че ще получават тези пожизнени награди?</b><br/>- Отново някой погрешно дава информация. Някой не го е обяснил като хората. Аз бях човекът, който вкара тази идея за допълнителни пари за тези хора. Защото преди това творците нищо не взимаха и умираха в мизерия. Давам ви пример като Йорданка Кузманова, една невероятна актриса, като Иван Иванов, като Джоко Росич... Та те взимаха по 180 лева и беше обидно да гледаш как живеят така.<br/><br/><b>- Какво направихте тогава?</b><br/>- Тъй като трябваше да се намери законова форма за такова финансиране, аз бях инициаторът да измислим не пенсия, защото всички имат пенсии и право на тях, а нещо съвсем друго. Тук ставаше въпрос за награда, която да се изплаща към пенсиите. Награда за изключителни заслуги към духовността.<br/><br/>Награда за хора, които са били кумири на поколения българи, които са били единица мярка за талант и с голямо значение за културата. <br/>Те имат право на такава награда, те са по-различните, по-талантливите и са дали достатъчно много през живота си на българската държава. И като самочувствие, и като талант, и като принадлежност и като идентичност. <br/><br/>Така че тогава учредихме така нар. награди. <br/><br/><b>- Как ставаше определянето на това кой да получи тези награди?</b><br/>- Няма друг демократичен път, освен със специална комисия, която се назначава от Министерство на културата и тя определя. Така тогава беше решено да се наградят Джоко Росич, Валя Балканска, Велко Кънев, Николай Николаев и много други. Затова и това не са пенсии, а награди. <br/><br/><b>- Защо тогава критикуват това добро дело?</b><br/>- Разбира се, винаги ще има недоволни - и тези, които ще бъдат ощетени от комисията, и други, които няма да са съгласни с решението й, но средствата са малко и не стигат за всичко. Защо да критикуват, защо да не може една Лили Иванова, например, да получи награда?! Всички тези хора заслужават. <br/><br/><b>- Водим този разговор в Деня на Будителите, кои са те според вас?</b><br/>- Объркахме ценостната система на обществото, когато превърнахме чалгата в елитна култура. Започнахме да злоупотребяваме с това кои са будители и кои не.  <br/><br/>Будителят е особен вид "птица". Като Езоп - мъдрецът в обществото, който носи посланията във времето, който формира мисленето. Будителят е особен вид човек. Колективните будители малко ме съмняват. Трябва по-скоро да селектираме будителя и той да е дълго във времето, а не само в деня на празника. <br/><br/><b>Мира НАЙДЕНОВА, БЛИЦ</b><br/><br/> </p>
    </article>
  </body>
</html>
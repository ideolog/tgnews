<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/OMC-Xina-EUA-proteccionistes-Obama-sancions-guerra-comercial_0_2336166508.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T17:24:53+00:00"/>
    <meta property="og:title" content="L'OMC autoritza la Xina a sancionar els EUA amb 3.200 milions d'euros per mesures proteccionistes d'Obama"/>
    <meta property="og:description" content="El país asiàtic podrà imposar aranzels a productes nord-americans per compensar les pèrdues"/>
  </head>
  <body>
    <article>
      <h1>L'OMC autoritza la Xina a sancionar els EUA amb 3.200 milions d'euros per mesures proteccionistes d'Obama</h1>
      <h2>El país asiàtic podrà imposar aranzels a productes nord-americans per compensar les pèrdues</h2>
      <address>
        <time datetime="2019-11-01T17:24:53+00:00">01 Nov 2019, 17:24</time>
      </address>
      <p>L'Organització Mundial del Comerç (OMC) ha determinat aquest divendres que la Xina pot imposar als Estats Units aranzels per valor de 3.579 milions de dòlars anuals (uns 3.205 milions d'euros) per incomplir amb les normatives de l'organisme a l'hora de dur a terme investigacions antidúmping contra productes xinesos.</p>
      <p>El cas, que es remunta a l'anterior govern nord-americà de Barack Obama, va ser iniciat per la Xina el desembre del 2013 i afecta mesures comercials nord-americanes contra panells solars, productes d'acer i alumini, mobles i altres exportacions del gegant asiàtic, ha informat l'agència Efe. L'OMC ha calculat la quantitat tenint en compte les pèrdues estimades dels exportadors xinesos en una llista de 25 productes, que segons la part xinesa suposaven un perjudici per al seu comerç de 7.043.000 dòlars anuals a causa de l'incompliment per part dels Estats Units d'anteriors decisions de l'OMC.</p>
      <figure>
        <img src="https://www.ara.cat/2019/10/19/economia/terminals-contenidors-del-Port-Barcelona_2328377276_66721714_117x66.jpg"/>
      </figure>
      <p>
        <a href="https://www.ara.cat/economia/Entren-vigor-aranzels-Trump-Europa_0_2328367244.html">Entren en vigor els nous aranzels de Trump a Europa</a>
      </p>
      <p>Pequín haurà ara demanar autorització a l'Òrgan de Solució de Diferències –la pròxima reunió serà el 22 de novembre– per aplicar els aranzels autoritzats a importacions des dels Estats Units. La decisió de l'OMC es produeix poques setmanes després que en un cas similar l'organització autoritzés els EUA a imposar mesures compensatòries contra la UE per un import de 6.800 milions d'euros anuals pel perjudici ocasionat al constructor aeronàutic nord-americà Boeing a causa de les ajudes europees a Airbus. En tots dos casos es tracta de dues de les sancions més altes permeses pels àrbitres de l'OMC en conflictes tractats per l'esmentat Òrgan de Solució de Diferències, encarregat de mediar en conflictes comercials bilaterals.</p>
      <figure>
        <img src="https://www.ara.cat/2019/10/12/economia/Donald-Trump-Despatx-Oval-Liu_2324177721_66535097_117x66.jpg"/>
      </figure>
      <p>
        <a href="https://www.ara.cat/economia/Trump-atura-aranzels-Xina_0_2324167734.html">Trump atura els aranzels i obre la porta a la pau amb la Xina</a>
      </p>
      <p>D'altra banda, la sanció s'autoritza quan negociadors de la Xina i els EUA intenten resoldre la guerra comercial en la qual les dues economies més grans del món estan immerses des de l'any passat, com a part de l'estratègia del president Donald Trump per eliminar el gran dèficit comercial del seu país amb l'economia xinesa. Una de les possibilitats és que Trump i el president xinès, Xi Jinping, posin fi a mesos de tensions que han afectat la confiança de tota l'economia mundial.</p>
    </article>
  </body>
</html>
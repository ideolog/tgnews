<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/skandal-v-bosilegrad-v-denya-na-buditelite-405600.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-01T17:44:53+00:00"/>
    <meta property="og:title" content="Скандал в Босилеград в Деня на будителите"/>
    <meta property="og:description" content="Според запознати културната програма е осуетена по заповед „отгоре“"/>
  </head>
  <body>
    <article>
      <h1>Скандал в Босилеград в Деня на будителите</h1>
      <address><time datetime="2019-11-01T17:44:53+00:00">01 Nov 2019, 17:44</time> by <a rel="author">Стандарт</a></address>
      <p>Денят на народните будители започна със скандал в Босилеград, съобщи за БГНЕС директорът на културния ни център в Босилеград Иван Николов.</p>
      <p>Директорът на основното училище “Георги Димитров” в Босилеград Методи Чипев провали програмата по повод Деня на народните будители, която той бе предложил с конкретна дата и час като извънкласно образователно занимание за учениците. При подготовката на събитието той бе заявил участие на 150 ученици от І до ІV клас. В Деня на народните будители в Културния център в града трябваше да се прожектира българският детски филм „Лили рибката”. За тази цел посолството осигури авторските права на филма, финансира разходите, свързани с отоплението на залата, и осигури 150 подаръка с български книги за учениците. Вторият секретар на българското посолството Юлиан Китипов специално пристигна от Белград с филма и подаръците, но учениците останаха затворени в класните стаи, а директорът беше изчезнал, сигнализират от КИЦ Босилеград.</p>
      <p>Преди няколко дни част от учениците и техните учители от Босилеград посетиха българското посолство и бяха лично поканени от посланик Влайков да присъстват на това тържество. Учениците и учителите тогава са приели поканата с голямо вълнение и очаквания, които бяха помрачени от едноличните разпореждания на директора на основното училище, заявяват още от българската общност в Западните покрайнини.</p>
      <p>На събитието е бил поканен и председателят на Националния съвет на българите в Сърбия Стефан Стойков, който също омаловажи празника с неприсъствието си.</p>
      <p>Въпреки че саботирането на български културни мероприятия в Босилеград е дългогодишна и почти редовна практика, гражданите на Босилеград бяха крайно изненадани от бруталното отношение не само към Деня на народните будители, но и към официалните представители на българската държава и особено към учениците.</p>
      <p>Според запознати културната програма е осуетена по заповед „отгоре“. Посланието е повече от ясно – не е желателно провеждането на културни събития, утвърждаващи българското национално самосъзнание сред българите в Босилеград, заявяват от КИЦ Босилеград.</p>
    </article>
  </body>
</html>
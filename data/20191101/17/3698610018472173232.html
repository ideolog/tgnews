<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-harkivskiy-oblasti-zafiksuvali-vipadok-difteriyi-moz-328191_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T17:50:00+00:00"/>
    <meta property="og:title" content="У Харківській області зафіксували випадок дифтерії — МОЗ"/>
    <meta property="og:description" content="Всього обстежили 27 осіб, з якими контактувала пацієнтка."/>
  </head>
  <body>
    <article>
      <h1>У Харківській області зафіксували випадок дифтерії — МОЗ</h1>
      <h2>Всього обстежили 27 осіб, з якими контактувала пацієнтка.</h2>
      <address>
        <time datetime="2019-11-01T17:50:00+00:00">01 Nov 2019, 17:50</time>
      </address>
      <p>У Харківській області зафіксували випадок захворювання <b><a href="https://dt.ua/UKRAINE/nova-partiya-sirovatki-vid-difteriyi-nadiyde-v-ukrayinu-protyagom-misyacya-327289_.html">дифтерією</a></b>, повідомила пресслужба Центру громадського здоров'я МОЗ України. Наразі жінка перебуває в лікарні.</p>
      <p>"Сьогодні о 14:30 з Харківської області надійшло екстрене повідомлення про бактеріологічне виділення нетоксигенного штаму дифтерійної палички у хворої ангіною. Пацієнтка знаходиться в стаціонарі та отримує лікування антибіотиками", йдеться у повідомленні.</p>
      <p>Вказано, що жінці не вводили сироватку у зв'язку з виділенням мікрооргнаізму, який не продукує токсин. Епідеміологи обласного Центру здійснюють заходи за місцем проживання та роботи пацієнтки. Всього обстежено 27 осіб, з якими контактувала жінка.</p>
      <p>Нагадаємо, 1 серпня в Україні зафіксували <b><a href="https://dt.ua/UKRAINE/u-hmelnickomu-viyavleno-pershiy-vipadok-difteriyi-sirovatki-v-likarnyah-nemaye-319317_.html">перший у цьому році випадок захворювання на дифтерію</a></b>. У Хмельницькому на дифтерію захворіла 21-річна мешканка міста, яка раніше пропустила щеплення за календарем.</p>
      <p>21 жовтня до обласної клінічної лікарні Ужгорода було ушпиталено хворого на дифтерію студента з Індії, який навчається у місцевому університеті. Згодом  на лікарняних ліжках опинились ще двоє студентів. Під час профілактичного обстеження студентів, які контактували із захворілими, фахівці виявили ще 15 носіїв збудника дифтерії. Через складну епідемічну ситуацію у місті Ужгородська міська рада <a href="https://dt.ua/UKRAINE/spalah-difteriyi-v-uzhgorodi-u-misti-zbirayut-speckomisiyu-327122_.html"><b>ініціювала засідання міської протиепідемічної комісії</b></a>.</p>
      <p>У столичному ліцеї на Позняках лабораторно також підтверджений один <a href="https://dt.ua/UKRAINE/u-kiyevi-laboratorno-pidtverdzheno-pershiy-vipadok-difteriyi-327256_.html"><b>випадок захворювання на дифтерію</b></a> серед учнів.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
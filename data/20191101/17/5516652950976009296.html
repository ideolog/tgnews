<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/424894/dyo-bradies-poihshs-apo-tis-nhsides"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-01T17:40:01+00:00"/>
    <meta property="og:title" content="Δύο βραδιές ποίησης από τις «Νησίδες»"/>
    <meta property="og:description" content="Δύο ποιητικές εκδηλώσεις διοργανώνει το περιοδικό λόγου και τέχνης “Νησίδες”, αύριο Σάββατο 2 Νοεμβρίου και την Τετάρτη 6 Νοεμβρίου."/>
  </head>
  <body>
    <article>
      <h1>Δύο βραδιές ποίησης από τις «Νησίδες»</h1>
      <address>
        <time datetime="2019-11-01T17:40:01+00:00">01 Nov 2019, 17:40</time>
      </address>
      <p>
        <b>Δύο ποιητικές εκδηλώσεις διοργανώνει το περιοδικό λόγου και τέχνης “Νησίδες”, αύριο Σάββατο 2 Νοεμβρίου και την Τετάρτη 6 Νοεμβρίου.</b>
      </p>
      <p>Στην πρώτη θα παρουσιαστεί το ποιητικό έργο του Γιώργου Βέη. Από τους εξέχοντες ποιητές της σύγχρονης δημιουργίας, έχει εκδώσει δώδεκα ποιητικές συλλογές.</p>
      <p>O Γιώργος Βέης γεννήθηκε στην Αθήνα το 1955. Το πρώτο του βιβλίο εκδόθηκε το 1974 και η τελευταία του συλλογή, «Για ένα πιάτο χόρτα», το 2016. Το 2014 τιμήθηκε με το βραβείο Πέτρος Χάρης της Ακαδημίας Αθηνών για το σύνολο του έργου του.</p>
      <p>Υπηρέτησε στο Διπλωματικό Σώμα ως πρόξενος και πρέσβης, κυρίως σε χώρες της νοτιοανατολικής Ασίας. Έχει γράψει επίσης βιβλία ταξιδιωτικής λογοτεχνίας.<br/>Θα μιλήσουν για το έργο του οι Ανθούλα Δανιήλ, φιλόλογος και κριτικός λογοτεχνίας και η Μαίρη Χαραλαμπίδη, ποιήτρια και φιλόλογος στο Βενετόκλειο Λύκειο.</p>
      <p>Στη δεύτερη ο Γιώργος Βέης και ο ποιητής Σουλεϊμάν Αλάγιαλη-Τσιαλίκ θα μιλήσουν για τη συλλογή «Λαθραία Οργή» της Λίλυς Εξαρχοπουλου.</p>
      <figure>
        <img src="https://www.rodiaki.gr/medias/2019/10/31/e31afc9c0e4ea0be42718e1d7d27c719.jpg"/>
      </figure>
      <p>Η Λίλυ Εξαρχοπούλου είναι συγγραφέας, κριτικός λογοτεχνίας και μεταφράστρια. Διηγήματα και ποιήματά της έχουν δημοσιευτεί σε συλλογικές εκδόσεις και λογοτεχνικά περιοδικά. Έργα της έχουν μεταφραστεί σε διάφορες γλώσσες.</p>
      <p>Στόχος των οργανωτών, είναι να αποτελέσει αυτή η διπλή εκδήλωση μια απόπειρα διαλόγου μεταξύ ποιητών που ανήκουν σε διαφορετικές γενιές και η δημιουργία τους στηρίζεται σε διαφορετικές ποιητικές προϋποθέσεις, να προφέρει επομένως μια άλλη οπτική για την προσέγγιση του έργου τους.</p>
    </article>
  </body>
</html>
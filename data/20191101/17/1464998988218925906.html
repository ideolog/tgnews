<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/kerala/news/crime-branch-investigation-on-wayanad-maoist-death"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-01T17:03:00+00:00"/>
    <meta property="og:title" content="വൈത്തിരിയില്‍ മാവോയിസ്റ്റ് സി.പി.ജലീല്‍ കൊല്ലപ്പെട്ട സംഭവം; എട്ടു മാസം പിന്നിട്ടിട്ടും ക്രൈംബ്രാഞ്ച് റിപ്പോർട്ട് സമർപ്പിച്ചിട്ടില്ല"/>
    <meta property="og:description" content="വയനാട്: വൈത്തിരിയില്‍ മാവോയിസ്റ്റ് സി.പി.ജലീല്‍ കൊല്ലപ്പെട്ട ഏറ്റുമുട്ടലിനെക്കുറിച്ചുള്ള ക്രൈംബ്രാഞ്ച് അന്വേഷണം ഇഴഞ്ഞുനീങ്ങുന്നു. ആറുമാസത്തിനകം റിപ്പോർട്ട് നൽകുമെന്നായിരുന്നു പ്രഖ്യാപനമെങ്കിലും എട്ടു മാസം പിന്നിട്ടിട്ടും റിപ്പോർട്ട് സമർപ്പിച്ചിട്ടില്ല.  ഇക്കഴിഞ്ഞ മാർച്ച് ആറിനാണ് തണ്ടര്‍ബോള്‍ട്ട് വെടിവയ്പിൽ മാവോയിസ്റ്റ് കബനീദളം..."/>
  </head>
  <body>
    <article>
      <h1>വൈത്തിരിയില്‍ മാവോയിസ്റ്റ് സി.പി.ജലീല്‍ കൊല്ലപ്പെട്ട സംഭവം; എട്ടു മാസം പിന്നിട്ടിട്ടും ക്രൈംബ്രാഞ്ച് റിപ്പോർട്ട് സമർപ്പിച്ചിട്ടില്ല</h1>
      <address><time datetime="2019-11-01T17:03:00+00:00">01 Nov 2019, 17:03</time> by <a rel="author" href="http://anweshanam.com/author/veena" target="_blank">veena</a></address>
      <p>വയനാട്: വൈത്തിരിയില്‍ മാവോയിസ്റ്റ് സി.പി.ജലീല്‍ കൊല്ലപ്പെട്ട ഏറ്റുമുട്ടലിനെക്കുറിച്ചുള്ള ക്രൈംബ്രാഞ്ച് അന്വേഷണം ഇഴഞ്ഞുനീങ്ങുന്നു. ആറുമാസത്തിനകം റിപ്പോർട്ട് നൽകുമെന്നായിരുന്നു പ്രഖ്യാപനമെങ്കിലും എട്ടു മാസം പിന്നിട്ടിട്ടും റിപ്പോർട്ട് സമർപ്പിച്ചിട്ടില്ല.  ഇക്കഴിഞ്ഞ മാർച്ച് ആറിനാണ് തണ്ടര്‍ബോള്‍ട്ട് വെടിവയ്പിൽ മാവോയിസ്റ്റ് കബനീദളം ഏരിയാസമിതി അംഗം സി.പി. ജലീൽ കൊല്ലപ്പെട്ടത്. പരുക്കേറ്റ കൂട്ടാളി ചന്ദ്രു രക്ഷപ്പെടുകയും ചെയ്തു. മജിസ്റ്റീരിയല്‍, ക്രൈംബ്രാഞ്ച് അന്വേഷണങ്ങള്‍ സര്‍ക്കാര്‍ പ്രഖ്യാപിച്ചിരുന്നു. </p>
      <p>ക്രൈംബ്രാഞ്ച് കണ്ണൂർ എസ്‌പി ശ്രീനിവാസിന്റെ നേതൃത്വത്തിലുള്ള അന്വേഷണസംഘം റിസോർട്ടിലെ വെടിവയ്പിൽ തകർന്ന മുറിയും കേടുപാടു സംഭവിച്ച പൊലീസ് ജീപ്പും പരിശോധിച്ചിരുന്നു.ഉദ്യോഗസ്ഥരിൽനിന്നു വിവരങ്ങളും ശേഖരിച്ചു.  ആറു മാസത്തിനകം റിപ്പോര്‍ട്ട് സമര്‍പ്പിക്കുമെന്നായിരുന്നു പറഞ്ഞിരുന്നത്. യുഎപിഎ ചുമത്തിയ കേസായതിനാലും സി.പി. ജലീലിന്റെ കൂട്ടാളിയെ കണ്ടെത്താൻ സാധിക്കാത്തതുമാണ് റിപ്പോര്‍ട്ട് സമര്‍പ്പിക്കാന്‍ വൈകുന്നതെന്നാണ് വിശദീകരണം. </p>
      <p>മജിസ്റ്റീരിയൽ അന്വേഷണത്തിന്റെ ഭാഗമായി വയനാട് കലക്ടർ ജലീലിന്റെ ബന്ധുക്കളുടെ മൊഴിയെടുത്തിരുന്നു. ക്രൈംബ്രാഞ്ച് അന്വേഷണത്തിൽ അതുണ്ടായില്ലെന്ന് ആക്ഷേപമുണ്ട്. വൈത്തിരിയിൽ ഉണ്ടായത് ആസൂത്രിത വെടിവയ്പാണെന്ന ജലീലിന്റെ ബന്ധുക്കളുടെ പരാതി പൊലീസ് അന്വേഷണത്തിൽ പരിഗണിക്കണമെന്നു കൽപറ്റ ജില്ലാ കോടതി നിർദേശിച്ചിരുന്നു.  മജിസ്റ്റീരിയൽ അന്വേഷണത്തിനു മൂന്നു മാസം കൂടി കാലാവധി നീട്ടിക്കൊടുത്തിട്ടുണ്ട്. </p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/1/354061/"/>
    <meta property="og:site_name" content="charter97.org"/>
    <meta property="article:published_time" content="2019-11-01T17:47:00+00:00"/>
    <meta property="og:title" content="У Курапатах зьнялі кліп на верш Міхася Чарота"/>
    <meta property="og:description" content="Верш зьявіўся амаль сотню гадоў таму."/>
  </head>
  <body>
    <article>
      <h1>У Курапатах зьнялі кліп на верш Міхася Чарота</h1>
      <h2>Верш зьявіўся амаль сотню гадоў таму.</h2>
      <address>
        <time datetime="2019-11-01T17:47:00+00:00">01 Nov 2019, 17:47</time>
      </address>
      <p>Сьпевакі <b>Уладзь Лепяшынскі</b> (гурт «Лепшы квас») і Lear (<b>Валерыя Суравіцкая</b>) выканалі ў мэмарыяльным комплексе Курапаты песьню «Сьпявай мне, дзяўчынка» на словы <b>Міхася Чарота</b>, паведамляе <a href="https://www.svaboda.org/a/30248330.html">«Радыё Свабода»</a>.</p>
      <figure>
        <iframe src="https://www.youtube.com/embed/p2etIw2uvXU" width="640" height="360" data-service="Youtube" scrolling="no"/>
      </figure>
      <p>Верш, адзначаецца ў апісаньні кліпу, зьявіўся амаль сотню гадоў таму.</p>
      <p>«У ім лірычны герой просіць засьпяваць яму пра кветкі і зоркі, пра лепшыя дні і вясну, прыгадвае пра першае спатканьне і каханьне і хоча заснуць пад гэты ціхі сьпеў… — апісваюць аўтары кліпу. — Але мае назву гэты верш не „Бывай“ і ня “Зорка Вэнэра”, а куды больш трагічную — “На могілках”».</p>
      <p>Відэа апублікаванае праз 82 гады пасьля таго, як Міхась Чарот быў расстраляны ў «чорную ноч» 1937 году разам зь яшчэ сотняй дзеячоў беларускай культуры. Мяркуецца, што ён забіты і пахаваны ў Курапатах.</p>
      <p>За адну ноч з 29 на 30 кастрычніка 1937 году НКВД беспадстаўна расстраляла больш як сотню беларускіх паэтаў, пісьменьнікаў і прадстаўнікоў інтэлігенцыі, у іх ліку <b>Тодар Кляшторны, Міхась Зарэцкі, Мойша Кульбак, Алесь Дудар, Ізі Харык , Анатоль Вольны, Юлі Таўбін, Платон Галавач, Янка Нёманскі</b> і многія іншыя.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/424909/anaparastash-toy-sorwniatikoy-gamoy-apo-ton-syllogo-to-ampernalli"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-01T17:30:01+00:00"/>
    <meta property="og:title" content="Αναπαράσταση του Σορωνιάτικου γάμου από τον σύλλογο «Το Αμπερνάλλι»"/>
    <meta property="og:description" content="Πριν από μερικές ημέρες το ξενοδοχείο Mitsis Rodos Village Beach Resort &amp;Spa του ομίλου Mitsis Hotels, σε συνεργασία με τον πολιτιστικό σύλλογο “Το Aμπερνάλλι” Σορωνής πραγματοποίησε αναπαράσταση ελληνικού παραδοσιακού γάμου και συγκεκριμένα σορωνιάτικου."/>
  </head>
  <body>
    <article>
      <h1>Αναπαράσταση του Σορωνιάτικου γάμου από τον σύλλογο «Το Αμπερνάλλι»</h1>
      <address>
        <time datetime="2019-11-01T17:30:01+00:00">01 Nov 2019, 17:30</time>
      </address>
      <p>
        <b>Πριν από μερικές ημέρες το ξενοδοχείο Mitsis Rodos Village Beach Resort &amp;Spa του ομίλου Mitsis Hotels, σε συνεργασία με τον πολιτιστικό σύλλογο “Το Aμπερνάλλι” Σορωνής πραγματοποίησε αναπαράσταση ελληνικού παραδοσιακού γάμου και συγκεκριμένα σορωνιάτικου.</b>
      </p>
      <p>Σκέψεις χρόνων που γίνονται πράξη καθώς σκοπός της διεύθυνσης του ξενοδοχείου είναι να μεταδώσει και να αναδείξει τα τοπικά έθιμα τις παραδόσεις και την ελληνική κουλτούρα στους χιλιάδες πελάτες που φιλοξενεί από πολλές χώρες του κόσμου.</p>
      <p>Η Χορευτική Ομάδα Ενηλίκων του Πολιτιστικού και Λαογραφικού Συλλόγου Σορωνής Ρόδου "Το Αμπερνάλλι" αναβίωσε τα έθιμα του παραδοσιακού γάμου. Η τελετή αναπαράστασης του γάμου πραγματοποιήθηκε στον αμφιθέατρο χώρο του ξενοδοχείου όπου φιλοξενήθηκαν τα μέλη του συλλόγου.</p>
      <figure>
        <img src="https://www.rodiaki.gr/medias/2019/10/31/cc9f775e4862489e568b5b524e9323e8.jpg"/>
      </figure>
      <p>Οι πελάτες δέχτηκαν με χαρά την πρόσκληση που έλαβαν από τον κ. Στέλιο Ματσίγκο διευθυντή του Μitsis Rodos Village και γέμισαν το χώρο του αμφιθεάτρου από πολύ νωρίς αναμένοντας την παράσταση.</p>
      <p>Το έργο παρουσίαζε μια ολόκληρη εβδομάδα προετοιμασίας του γάμου. Ξεκίνησε παραδοσιακά με το ταίριασμα του ζευγαριού από τις προξενήτρες και τις οικογένειες του ζεύγους, τις προετοιμασίες του σπιτιού της νύφης και συνεχίστηκε με τα παραδοσιακά κορδινίσματα, δηλαδή τον καθαρισμό του σιταριού, έτσι ώστε να το στείλουν στον αλευρόμυλο για να γίνει αλεύρι για το ζύμωμα της τηγανίτας.</p>
      <p>Συνεχίστηκε με το ξύρισμα του γαμπρού και το ντύσιμο του ζευγαριού με τραγούδια και χορούς και φυσικά τα μετανοίκια, δηλαδή τις μετάνοιες του ζευγαριού ως ένδειξη σεβασμού στους γονείς τους και ακολούθησαν τα παραξυπνήματα.</p>
      <p>Τους πελάτες εντυπωσίασε το παραδοσιακό έθιμο του Σπερβέρι. Το Σπερβέρι ήταν ένα ύφασμα που είχε υφανθεί στον αργαλειό από την ίδια τη νύφη η οποία μόλις το ετοίμαζε το έστελνε στο σπίτι με σκοπό να κοσμεί το νέο κρεβάτι του ζευγαριού. Οι ανύπαντρες γυναίκες έπρεπε να διακοσμήσουν το γαμήλιο κρεβάτι επτά φορές, ενώ άλλες γυναίκες τραγουδούσαν και χόρευαν.</p>
      <figure>
        <img src="https://www.rodiaki.gr/medias/2019/10/31/e0f24b3745087a1a2c5fa3ec37332dec.jpg"/>
      </figure>
      <p>Στους εκατοντάδες επισκέπτες που παρακολουθήσαν την εκδήλωση μοιράστηκαν παραδοσιακά χειροποίητα μελεκούνια που δημιουργήθηκαν από τους pastry chefs του ξενοδοχείου, παραδοσιακές ροδίτικες γλυκές τηγανίτες και σούμα. Το γλέντι έκλεισε με χορό και τραγούδι!</p>
      <p>Tην αναπαράσταση του γάμου επιμελήθηκε ο χοροδιδάσκαλος του Πολιτιστικού και Λαογραφικού Συλλόγου Σορωνής Ρόδου "Το Αμπερνάλλι" Φιλήμονας Μιχαλάκης, ο οποίος με τη βοήθεια της προέδρου Ελένης Δημητρά αναβίωσαν όλο το τελετουργικό.</p>
      <p>Να τονιστεί πως για πρώτη φορά πολιτιστικός σύλλογος δέχεται να παρουσιάσει το έργο του σε ξενοδοχειακή μονάδα και, όπως δήλωσε το συμβούλιο του Συλλόγου, η πρόταση του κ. Ματσίγκου έγινε αμέσως δεκτή διότι ο όμιλος ΜITSIS HΟTELS είναι πρωτοπόρος και ένθερμος υποστηρικτής της μετάδοσης της ελληνικής κουλτούρας και πολιτισμού σε όλα τα χρονιά λειτουργίας του.</p>
      <figure>
        <img src="https://www.rodiaki.gr/medias/2019/10/31/d4f18b355be9a76329754e523fde6607.jpg"/>
      </figure>
      <figure>
        <img src="https://www.rodiaki.gr/medias/2019/10/31/d77849e5458c7f9a0e4b1934c723adf8.jpg"/>
      </figure>
      <figure>
        <img src="https://www.rodiaki.gr/medias/2019/10/31/1744df76bcaa95515d1a7254ff5c513d.jpg"/>
      </figure>
    </article>
  </body>
</html>
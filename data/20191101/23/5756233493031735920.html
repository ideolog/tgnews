<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619316/%D9%87%D9%86%D8%AF-%D9%88-%D8%A2%D9%84%D9%85%D8%A7%D9%86-%D8%A8%D8%B1-%D8%AD%D9%85%D8%A7%DB%8C%D8%AA-%D8%A7%D8%B2-%D8%A8%D8%B1%D8%AC%D8%A7%D9%85-%D8%AA%D8%A7%DA%A9%DB%8C%D8%AF-%DA%A9%D8%B1%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T23:34:00+00:00"/>
    <meta property="og:title" content="هند و آلمان بر حمایت از برجام تاکید کردند"/>
    <meta property="og:description" content="نارندرا مودی نخست وزیر هند و آنگلا مرکل صدر اعظم آلمان روز جمعه در بیانیه ای مشترک بر حمایت کامل از برجام تاکید کردند."/>
  </head>
  <body>
    <article>
      <h1>هند و آلمان بر حمایت از برجام تاکید کردند</h1>
      <h2>بیانیه مشترک مودی و مرکل درباره توافق هسته ای ایران؛</h2>
      <address>
        <time datetime="2019-11-01T23:34:00+00:00">01 Nov 2019, 23:34</time>
      </address>
      <p>
        <i>نارندرا مودی نخست وزیر هند و آنگلا مرکل صدر اعظم آلمان روز جمعه در بیانیه ای مشترک بر حمایت کامل از برجام تاکید کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>تارنمای "اردو پوینت" روز جمعه نوشت: در بیانیه مشترک هند و آلمان آمده است: مسائل مربوط به برجام باید به صورت صلح آمیز و از طریق مذاکره سیاسی حل شود.</p>
      <p>هند و آلمان همچنین در بیانیه خود با بیان این که ایران به توافق هسته ای پایبند باشد، افزودند:مسائل مهم مربوط به برجام باید به صورت صلح آمیز و از طریق مذاکره و اقدامات اعتماد سازی و همچنین تلاش برای کاهش تنش های موجود حل و فصل شوند.</p>
      <figure>
        <img src="https://aftabnews.ir/files/fa/news/1398/8/10/353971_468.jpg"/>
      </figure>
      <p>آنگلا مرکل صدر اعظم آلمان دیشب در سفری دو روزه وارد دهلی نو شد. وی امروز با نارندرا مودی نخست وزیر و رام نات کویند رییس جمهوری هند دیدار و گفت و گو کرد.</p>
      <p>آمریکا اردیبهشت ماه سال گذشته به رغم تلاش سه کشور اروپایی طرف برجام از این توافق خارج شده و تحریم‌های رفع شده به واسطه آن را علیه ملت ایران بازگرداند.</p>
      <p>فرانسه که پیش از خروج دونالد ترامپ رئیس جمهوری آمریکا از برجام نیز از توافقی الحاقی سخن می‌گفت، در بیش از یک سال گذشته تلاش کرده تهران و واشنگتن را مجاب به مذاکرات درباره مسائل منطقه‌ای فراتر از برجام کند.</p>
      <p>ایران که همواره برحفظ برجام و غیرقابل مذاکره‌بودن آن بوده تاکید کرده، یک سال پس از خروج آمریکا از این توافق نیز پایبندی کامل خود به آن را حفظ کرد.</p>
      <p>اما در نهایت پس از مشاهده بی‌عملی اروپایی‌ها به تعهدات خود برای حفظ بهره‌مندی‌های اقتصادی ایران از برجام، از اردیبهشت ماه تهران گام‌هایی را در جهت کاهش پایبندی خود به این توافق در راستای اجرای مفاد آن آغاز کرد.</p>
      <p>محمد جواد ظریف وزیر امور خارجه ایران ماه گذشته با اشاره به مذاکرات پیچیده و حساس هسته‌ای ایران و گروه ۱+۵، خروج آمریکا از این توافق را نقض صریح قعطنامه ۲۲۳۱ شورای امنیت و برخلاف خواست و اراده تمامی اعضای ملل متحد دانست که نظام عدم اشاعه و دیپلماسی چندجانبه را تضعیف کرده است.</p>
      <p>ظریف با تشریح پایبندی ایران به تعهدات خود وفق برجام تا یک سال پس از خروج آمریکا از برجام و فرصت دادن به اروپا برای عمل به تعهدات خود برای جبران این خروج اظهار داشت: متاسفانه شاهد اقدام موثری نبودیم و اروپا نشان داد از اجرای تعهداتش ناتوان است. از این‌رو، صبر راهبردی ایران به پایان رسید و دقیقا بر اساس مفاد برجام و با استناد به بند ۲۶ و ۳۶ آن اجرای بخشی از تعهدات خود را در سه گام به صورت کاملا قانونی متوقف کرد.</p>
      <p>رئیس دستگاه دیپلماسی تصریح کرد: در صورت عدم بازگشت توازن به اجرای تعهدات از سوی طرف ها، سایر اقدامات لازم در گام‌های بعدی نیز محقق خواهد شد.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/01/sbu_nazvala_vysoko_posadovtsiv_yakyy_budut_pereviryaty_na_prychetnist_do_1682053"/>
    <meta property="og:site_name" content="ZIK.UA"/>
    <meta property="article:published_time" content="2019-11-01T23:55:00+00:00"/>
    <meta property="og:title" content="СБУ назвала високопосадовців, яких будуть перевіряти на причетність до вбивства Гандзюк"/>
    <meta property="og:description" content="Колишній голова Херсонської обласної державної адміністрації Андрій Гордєєв, ексзаступник голови Херсонської ОДА Євген Рищук та інші особи перевіряються на причетність до вбивства херсонської активістки Катерини Гандзюк."/>
  </head>
  <body>
    <article>
      <h1>СБУ назвала високопосадовців, яких будуть перевіряти на причетність до вбивства Гандзюк</h1>
      <address>
        <time datetime="2019-11-01T23:55:00+00:00">01 Nov 2019, 23:55</time>
      </address>
      <p>
        <b>Колишній голова Херсонської обласної державної адміністрації Андрій Гордєєв, ексзаступник голови Херсонської ОДА Євген Рищук та інші особи перевіряються на причетність до вбивства херсонської активістки Катерини Гандзюк.</b>
      </p>
      <p>Про це повідомив керівник Головного слідчого управління СБУ Богдан Тиводар, повідомляє <a href="https://www.ukrinform.ua/rubric-society/2810517-gordeev-risuk-ta-insi-osobi-perevirautsa-na-pricetnist-do-vbivstva-gandzuk-sbu.html">Укрінформ.</a></p>
      <p>«Пану Мангеру оголошена відповідна підозра як організатору і замовнику цього страшного злочину. Що стосується названих вами осіб – слідство рухається в цьому напрямку, перевіряються на причетність до злочину не тільки Гордєєв (ексголова Херсонської обласної державної адміністрації Андрій Гордєєв, -ред.) і Рищук (екс-заступник голови Херсонської ОДА Євген Рищук, – ред.), а й інші особи, які могли замовити і замовили цей страшний злочин», – сказав Тиводар.</p>
      <p>Водночас, він зауважив, що наразі в слідства недостатньо доказів для того, щоб оголосити нові підозри в замовленні вбивства Гандзюк.</p>
      <p><a href="https://zik.ua/news/2019/11/01/polska_gazeta_wyborcza_vnesla_gandzyuk_u_spysok_nayvidomishyh_pomerlyh_1681327">Нагадаємо,</a> відоме польське видання Gazeta Wyborcza внесло херсонську активістку Катерину Гандзюк до переліку 120 відомих поляків та іноземців, які померли за останній рік.</p>
      <p>Довідка:</p>
      <p>31 липня 2018 року активістку Катерину Гандзюк облили сірчаною кислотою біля під’їзду її будинку в Херсоні. Опіками було уражено 40% тіла. Гандзюк перенесла кілька операцій, але 4 листопада померла.</p>
      <p>За підозрою у причетності до її вбивства були затримані п’ятеро людей, а 12 листопада 2018 року стало відомо про арешт Ігоря Павловського – колишнього помічника народного депутата Миколи Паламарчука.</p>
      <p>11 лютого 2019 року Генпрокуратура оголосила голові Херсонської обласної ради Владиславу Мангеру підозру в організації вбивства Гандзюк. У ніч проти 15 лютого суд обрав йому запобіжний захід у вигляді тримання під вартою із правом внесення застави у розмірі 2 млн 497 тисяч 300 гривень. Заставу вніс адвокат Мангера.</p>
      <p>25 квітня стало відомо, що Мангеру змінили підозру – на «замовлення завдання тілесних ушкоджень».</p>
      <p>7 травня Генпрокуратура направила до суду обвинувальний акт щодо п’ятьох осіб, підозрюваних у нападі на Гандзюк. 6 червня їм оголосили вироки: підбурювача та пособника нападу Сергія Торбіна засуджено до 6 років 6 місяців, безпосереднього виконавця Микиту Грабчука – до 6 років, пособників Володимира Васяновича і В’ячеслава Вишневського – до 4, а Віктора Горбунова – до 3 років позбавлення волі.</p>
      <p>У липні в Генпрокуратурі заявили, що передали до суду обвинувальний акт щодо Павловського.</p>
      <p> </p>
      <p>
        <b>
          <i>Читайте більше новин на тему: <a href="https://zik.ua/tag/kateryna_gandzyuk">Катерина Гандзюк</a></i>
        </b>
      </p>
      <related>
        <h4>читайте також</h4>
        <a href="https://zik.ua/news/2019/06/19/v_ekschynovnyka_hersonskoi_oda_ryshchuka_provodyat_obshuky_u_spravi_vbyvstva_1595707"/>
        <a href="https://zik.ua/news/2019/05/13/v_ukraini_provedut_vseukrainsku_aktsiyu_shchodo_vbyvstva_gandzyuk_1570465"/>
        <a href="https://zik.ua/news/2019/02/22/dosudove_rozsliduvannya_u_spravi_vbyvstva_aktyvistky_kateryny_gandzyuk_1515589"/>
        <a href="https://zik.ua/news/2018/11/09/lutsenko_nastupnogo_tyzhnya_ochikuie_uspihiv_sbu_u_spravi_vbyvstva_gandzyuk_1444407"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/poslednijat-vav-francija-shokira-pszh.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T23:44:00+00:00"/>
    <meta property="og:title" content="Последният във Франция шокира ПСЖ"/>
    <meta property="og:description" content="&quot;Дижон&quot; с престижна победа в Лига 1"/>
  </head>
  <body>
    <article>
      <h1>Последният във Франция шокира ПСЖ</h1>
      <h2>"Дижон" с престижна победа в Лига 1</h2>
      <address>
        <time datetime="2019-11-01T23:44:00+00:00">01 Nov 2019, 23:44</time>
      </address>
      <p>Шампионът на Франция "Пари Сен Жермен" допусна изненадваща загуба с 1:2 при гостуването си на последния в класирането "Дижон" в мач от 12-ия кръг на Лига 1.</p>
      <p>Късметът не бе на страната на играчите на Томас Тухел, които направиха куп пропуски и уцелиха две греди.</p>
      <p>Домакините се бориха мъжки и изковаха престижната победа с голове на Мунир Чуяр в 45-та и Жондер Кадис в 47-ата минута.</p>
      <p>Преди това Килиан Мбапе бе дал преднина в резултата на парижани.</p>
      <p>ПСЖ поведе с първото си по-сериозно положение в Бургундия. Анхел ди Мария отне една топка пред наказателното поле и веднага изведе Мбапе, който с технично изпълнение прехвърли вратаря на домакините за 0:1.</p>
      <p>В 38-ата минута Мбапе падна в наказателното поле, претендирайки за дузпа, но такава не бе отсъдена.</p>
      <p>В добавеното време на първата част Кейлор Навас не се намеси добре и подари топката на Мунир Чуяр, който отблизо я вкара в мрежата за 1:1.</p>
      <p>В 47-ата минута шампионът на Франция отново бе изненадан неприятно. Кадис се разписа за 2:1 с диагонален удар по земя.</p>
      <p>Парижани пробваха да отвърнат на удара, но така и не успяха да се разпишат. С пропуски пред вратата на съперника се изредиха Ди Мария и Мбапе, а Мауро Икарди и Леандро Паредес нацелиха греди. </p>
      <p>С тази победа "Дижон" прекъсна серията от 4 поредни успеха на парижани. Бургундци се отлепиха от дъното и с 12 точки вече са на 18-ата позиция в таблицата.</p>
      <p>ПСЖ пък остава начело с 27 точки и преднина от 8 пред втория "Нант".</p>
    </article>
  </body>
</html>
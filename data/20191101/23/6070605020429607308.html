<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Pedro-Sanchez_0_2336766492.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T23:43:00+00:00"/>
    <meta property="og:title" content="Pedro Sánchez crida al vot útil per frenar Vox"/>
    <meta property="og:description" content="El líder socialista recupera l’estratègia del 28-A per mitigar la possible abstenció de l’esquerra"/>
  </head>
  <body>
    <article>
      <h1>Pedro Sánchez crida al vot útil per frenar Vox</h1>
      <h2>El líder socialista recupera l’estratègia del 28-A per mitigar la possible abstenció de l’esquerra</h2>
      <address>
        <time datetime="2019-11-01T23:43:00+00:00">01 Nov 2019, 23:43</time>
      </address>
      <p>O un govern del PSOE, o “un govern amb Casado de president i Abascal de vicepresident”, o “un executiu socialista”, o “un govern amb els franquistes”. Aquestes dicotomies marquen la tria a la qual, segons el secretari d’organització del PSOE, José Luis Ábalos, es redueixen les eleccions del 10 de novembre. Així ho va dir el també ministre de Foment, que, juntament amb el president de la Generalitat Valenciana, Ximo Puig, va exercir d’amfitrió en el míting que el president en funcions i candidat socialista a la reelecció, Pedro Sánchez, va fer ahir a Mislata, a tocar de la ciutat de València.</p>
      <p>La visita de Sánchez va omplir el pavelló El Quint amb més de 2.500 persones a dins i 300 que, segons l’organització, no van poder accedir al recinte. L’entusiasme dels assistents, la majoria d’edat avançada, va aportar l’ingredient necessari perquè Sánchez recuperés el principal argument de la campanya del 28-A i alertés de la necessitat de parar un Vox “crescut” i al qual algunes enquestes “atorguen la tercera posició”, tan sols per darrere dels socialistes i del Partit Popular.</p>
      <p>L’efectivitat de la invocació de l’extrema dreta per mobilitzar l’electorat socialista va quedar referendada durant un míting en què els moments de més entusiasme no es van produir durant l’enumeració de cap política social aprovada per l’executiu socialista, sinó mitjançant les al·lusions a la recent exhumació del cos del dictador Francisco Franco del Valle de los Caídos.</p>
      <p>L’encarregat d’explicar la fórmula per frenar Vox va ser el mateix Sánchez, que va afirmar que a la ultradreta se la venç “aïllant-la” i defensant els valors democràtics, és a dir, “condemnant el franquisme, condemnant el masclisme i la xenofòbia, i condemnant la banalització de la violència de gènere”.</p>
      <p>A més de citar l’extrema dreta, l’altra clau de l’argumentari socialista d’ahir, i segurament de la resta de la campanya, va ser la crida al vot útil que permeti la constitució d’un govern. Segons Sánchez, “no existeix una alternativa al PSOE” que sigui capaç de governar. “Hi haurà moltes sigles i moltes paperetes el 10-N, més que mai, però només una trencarà el bloqueig, i aquesta és la del vot al Partit Socialista”, va defensar el cap de l’executiu estatal. “Tots contra el PSOE i el PSOE contra el bloqueig de tots, d’això va aquesta campanya”, va repetir el dirigent socialista.</p>
      <p>Pedro Sánchez va aprofitar la seva visita a València, un dels seus principals feus de vot al costat d’Andalusia, Catalunya i Madrid, per criticar un PP al qual va retreure que la seva principal base electoral sigui l’abstenció dels ciutadans que van triar la papereta del PSOE el 28 d’abril. “Estan cridant a la desmobilització via Facebook, Twitter i WhatsApp”. “La campanya del PP és «Jo no voto», doncs diguem-los-hi: «Jo sí que voto»”, va reclamar el president del govern en funcions.</p>
      <p>El líder del PSOE també va tenir temps per criticar la falta de suport d’Unides Podem, a qui va retreure que “en quatre anys hagi votat quatre vegades perquè no hi hagi un govern socialista”. I, com divendres, va tornar a collar el líder lila, Pablo Iglesias: “El senyor Iglesias encara no m’ha contestat a la pregunta que li vaig fer ahir. ¿Desbloquejarà la situació o votarà per cinquena vegada en contra del Partit Socialista, sí o no?”, va insistir Pedro Sánchez.</p>
      <h3>Evita referir-se a Catalunya</h3>
      <p>Les referències a Vox i l’apel·lació al vot útil van monopolitzar el discurs de Pedro Sánchez, que en gairebé 20minuts d’intervenció pràcticament no va fer cap referència a Catalunya. La seva única al·lusió al conflicte territorial es va produir quan va defensar el PSOE com el partit que pot oferir un projecte per a tot Espanya, ja que és l’única formació que compta amb forta implantació en “tots i cadascun” dels territoris, davant d’un PP que al Congrés no té diputats del País Basc i només un de Catalunya.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/01/makabi-mocan-u-pireju-baskonija-deklasirala-bajern-real-prekinuo-seriju-poraza/"/>
    <meta property="og:site_name" content="Sportska centrala"/>
    <meta property="article:published_time" content="2019-11-01T23:20:40+00:00"/>
    <meta property="og:title" content="Makabi moćan u Pireju, Baskonija deklasirala Bajern, Real prekinuo seriju poraza"/>
    <meta property="og:description" content="Šesto kolo Evrolige zaključeno je ubedljivim pobedama Makabija, Baskonije i Reala. Makabi je bio moćan na gostovanju u Pireju, dva dana pošto je Olimpijakos iznenadio CSKA u Moskvi. „Ponos Izraela“ je dominirao od prvog do poslednjeg minuta i stigao do četvrte uzastopne pobede u Evroligi. Skoti Vilbekin i Tajler Dorsi su postigli po 19 poena, […]"/>
  </head>
  <body>
    <article>
      <h1>Makabi moćan u Pireju, Baskonija deklasirala Bajern, Real prekinuo seriju poraza</h1>
      <address><time datetime="2019-11-01T23:20:40+00:00">01 Nov 2019, 23:20</time> by <a rel="author">Darko</a></address>
      <p>Šesto kolo Evrolige zaključeno je ubedljivim pobedama Makabija, Baskonije i Reala.</p>
      <p>Makabi je bio moćan na gostovanju u Pireju, dva dana pošto je Olimpijakos iznenadio CSKA u Moskvi. „Ponos Izraela“ je dominirao od prvog do poslednjeg minuta i stigao do četvrte uzastopne pobede u Evroligi. Skoti Vilbekin i Tajler Dorsi su postigli po 19 poena, a Nejt Volters 10 poena za ekipu iz Tel Aviva. U Olimpijakosu je najefikasniji bio Printezis sa 16 poena. Nikola Milutinov, čiji je nastup zbog virusa bio neizvestan, proveo je na terenu 20 minuta i postigao tri poena, uz sedam skokova. Nisu se proslavila poslednja pojačanja crveno-belih iz Pireja. Tejlor Ročesti je postigao četiri, a Vili Rid jedan poen na debiju za Olimpijakos, koji ostaje na dve pobede i četiri poraza.</p>
      <p>Baskonija je pregazila Bajern za treću pobedu u Evroligi. Sve je bilo poznato već posle prve četvrtine u kojoj je baskijski tim stekao 19 poena prednosti u odnosu na ekipu Dejana Radonjića.</p>
      <p>Šengelija sa 19 i Džening sa 16 poena bili su najefikasniji u Baskoniji, a Monro sa 18 poena u Bajernu. Vladimir Lučić je za 22 minuta postigao četiri poena za Bavarce.</p>
      <p>Sličan scenario je imao i duel u Madridu, gde je Real dobio Albu i prekinuo niz od tri poraza u Evroligi. Kraljevski klub je posle prve četvrtine imao 14 poena prednosti, „albatrosi“ su se vratili u igru u drugom periodu, ali nisu mogli do preokreta.</p>
      <p>Rendolf, Garuba i Ljulj su postigli po 12 poena za Real, a Tavarez poen manje. Hermanson je sa 13 poena bio najefikasniji u ekipi iz Berlina.</p>
      <p><b>Olimpijakos – Makabi 65:90</b> (21:24, 19:21, 16:23, 9:22)<br/><b>Baskonija – Bajern 93:60</b> (29:10, 23:19, 14:18, 27:13)<br/><b>Real Madrid – Alba 85:71</b> (28:14, 14:24, 22:18, 21:15)</p>
      <figure>
        <img src="https://i1.wp.com/www.sportskacentrala.com/wp-content/uploads/2019/11/Untitled.jpg"/>
      </figure>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/01/micov-sa-armanijem-sasio-prvi-poraz-barselone/"/>
        <a href="https://www.sportskacentrala.com/2019/11/01/agonija-fenera-prva-pobeda-valensije/"/>
        <a href="https://www.sportskacentrala.com/2019/11/01/armejci-trojkama-pokorili-sankt-peterburg/"/>
        <a href="https://www.sportskacentrala.com/2019/10/31/zvezda-razbila-himki-tri-cetvrtine-putokaz-za-crveno-bele/"/>
        <a href="https://www.sportskacentrala.com/2019/10/31/zvezda-vodi-na-poluvremenu-lazic-iskljucen-zahvalnost-stefanu-video/"/>
        <a href="https://www.sportskacentrala.com/2019/10/31/live-crvena-zvezda-himki-2/"/>
        <a href="https://www.sportskacentrala.com/2019/10/31/zvezda-trazi-podrsku-od-prvog-do-poslednjeg-minuta-sada-je-vazno/"/>
        <a href="https://www.sportskacentrala.com/2019/10/31/ozbiljna-kriza-fenera-barselona-i-dalje-maksimalna-bajern-bolji-od-reala/"/>
        <a href="https://www.sportskacentrala.com/2019/10/30/gavrilovic-pred-himki-pobeda-je-imperativ/"/>
      </related>
    </article>
  </body>
</html>
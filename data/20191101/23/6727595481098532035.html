<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/no-strategy-to-support-shiv-sena-maharashtra-congress-chief-balasaheb-thorat4565.html"/>
    <meta property="og:site_name" content="DoolNews"/>
    <meta property="article:published_time" content="2019-11-01T23:49:00+00:00"/>
    <meta property="og:title" content="'അവര്‍ തര്‍ക്കിക്കുന്നത് അധികാരത്തിനായി'; ശിവസേനയെ പിന്തുണക്കാന്‍ കോണ്‍ഗ്രസിനോ എന്‍.സി.പിക്കോ നീക്കമില്ലെന്ന് ബാലാസാഹേബ് തോറോത്ത്"/>
    <meta property="og:description" content="Bjp Maharashtra National News NCP India ന്യൂദല്‍ഹി: മഹാരാഷ്ട്രയില്‍ സര്‍ക്കാര്‍ രൂപീകരിക്കാന്‍ കോണ്‍ഗ്രസോ എന്‍.സി.പിയോ ശിവസേനയെ പിന്തുണക്കില്ലെന്നും ഇരുപാര്‍ട്ടികളും പ്രത"/>
  </head>
  <body>
    <article>
      <h1>'അവര്‍ തര്‍ക്കിക്കുന്നത് അധികാരത്തിനായി'; ശിവസേനയെ പിന്തുണക്കാന്‍ കോണ്‍ഗ്രസിനോ എന്‍.സി.പിക്കോ നീക്കമില്ലെന്ന് ബാലാസാഹേബ് തോറോത്ത്</h1>
      <address><time datetime="2019-11-01T23:49:00+00:00">01 Nov 2019, 23:49</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: മഹാരാഷ്ട്രയില്‍ സര്‍ക്കാര്‍ രൂപീകരിക്കാന്‍ കോണ്‍ഗ്രസോ എന്‍.സി.പിയോ ശിവസേനയെ പിന്തുണക്കില്ലെന്നും ഇരുപാര്‍ട്ടികളും പ്രതിപക്ഷത്ത് ഇരിക്കാനാണ് അവസരം ലഭിച്ചതെന്നും മഹാരാഷ്ട്ര കോണ്‍ഗ്രസ് അധ്യക്ഷന്‍ ബാലാസാഹേബ് തോറോത്ത്.<br/>അദ്ദേഹം പാര്‍ട്ടി ജനറള്‍ സെക്രട്ടറി കെ.സി വേണുഗോപാലുമായി കൂടികാഴ്ച്ച നടത്തിയിരുന്നു.</p>
      <related>
        <a href="https://www.doolnews.com/mother-of-valayar-case-victims-rejected-kummanam-rajasekharan-s-statement-against-cpim.html?utm_source=doolnews&amp;utm_medium=related"/>
      </related>
      <p>‘മഹാരാഷ്ട്ര നിയമസഭാ തെരഞ്ഞെടുപ്പ് ഫലം വന്നതിന് ശേഷം ആദ്യമായാണ് ഹൈക്കമാന്റുമായി കൂടികാഴ്ച്ച നടത്തുന്നത്. മഹാരാഷ്ട്രയിലെ തെരഞ്ഞെടുപ്പ് ഫലത്തെക്കുറിച്ചും കോണ്‍ഗ്രസിന്റെ പ്രകടനത്തെക്കുറിച്ചും വിശദമായ ചര്‍ച്ച നടത്തി. ഞങ്ങള്‍ മഹാരാഷ്ട്രയിലെ രാഷ്ട്രീയ സാഹചര്യം ചര്‍ച്ച ചെയ്ത് വരികയാണ്’ തോറോത്ത് വ്യക്തമാക്കി.</p>
      <p>ഒപ്പം സംസ്ഥാനത്ത് ശിവസേനയെ പിന്തുണക്കാന്‍ കോണ്‍ഗ്രസിനോ എന്‍.സി.പിക്കോ നീക്കമില്ലെന്നും അദ്ദേഹം പറഞ്ഞു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>‘ഞങ്ങള്‍ക്ക് അത്തരത്തില്‍ യാതൊരു നീക്കവുമില്ല. കാര്യങ്ങള്‍ എങ്ങനെയാണ് നടക്കുന്നതെന്ന് ഞങ്ങള്‍ നിരീക്ഷിക്കുകയാണ്. ഞങ്ങള്‍ക്ക് പ്രതിപക്ഷത്തിരിക്കാനാണ് അവസരം ലഭിച്ചത്. സര്‍ക്കാരില്‍ ഭൂരിപക്ഷം നേടാനാണ് അവര്‍ തര്‍ക്കിക്കുന്നത്’ തോറോത്ത് വ്യക്തമാക്കി.</p>
      <p>അധികാരം പങ്കുവെക്കാനാണ് ബി.ജെ.പിയും ശിവസേനയും തര്‍ക്കിക്കുന്നതെന്നും അദ്ദേഹം പ്രതികരിച്ചു.</p>
      <related>
        <a href="https://www.doolnews.com/nair-women-file-case-against-sasi-tharoor-mp-and-his-book445.html?utm_source=doolnews&amp;utm_medium=related"/>
      </related>
      <p>മുഖ്യമന്ത്രി സ്ഥാനമല്ലാതെ മറ്റൊരു അനുരഞ്ജനത്തിനും തയ്യാറല്ലെന്നാണ് ശിവസേനയുടെ നിലപാട്.<br/>എന്നാല്‍ മുഖ്യമന്ത്രിസ്ഥാനം പങ്കുവയ്ക്കാനുള്ള സേനയുടെ ആവശ്യത്തിന് വഴങ്ങില്ലെന്ന നിലപാടിലാണ് ദേവേന്ദ്ര ഫഡ്‌നാവിസ്. ഇല്ലാത്ത വാഗ്ദാനത്തിന്റെ പേരില്‍ കള്ളപ്രചാരണം നടത്തി മുഖ്യമന്ത്രിയാവാമെന്ന് ആരും കരുതേണ്ടെന്നും ഫഡ്‌നാവിസ് പറഞ്ഞിരുന്നു.</p>
      <p>പിന്നാലെ ബി.ജെ.പിയ്ക്കും ശിവസേനയ്ക്കും സര്‍ക്കാര്‍ രൂപീകരിക്കാന്‍ കഴിയാതെ വന്നാല്‍ തങ്ങള്‍ സര്‍ക്കാരുണ്ടാക്കുമെന്ന പ്രഖ്യാപനവുമായി എന്‍.സി.പി രംഗത്തെത്തിയിരുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <figure>
        <iframe src="https://www.youtube.com/embed/M6NcUcL25Pk" width="500" height="281" data-service="Youtube" scrolling="no"/>
      </figure>
    </article>
  </body>
</html>
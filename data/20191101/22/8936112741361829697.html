<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/argentyna-brazylia-lionel-messi-wraca-po-zawieszeniu,982304.html"/>
    <meta property="og:site_name" content="TVN24"/>
    <meta property="article:published_time" content="2019-11-01T22:52:00+00:00"/>
    <meta property="og:title" content="Koniec kary zawieszenia dla Messiego. Kapitan Argentyny powołany do kadry"/>
    <meta property="og:description" content="Selekcjoner reprezentacji Argentyny Lionel Scaloni ogłosił nazwiska piłkarzy powołanych do kadry na listopadowe mecze towarzyskie z Brazylią i Urugwajem. Po trzymiesięcznym zawieszeniu nałożonym pr..."/>
  </head>
  <body>
    <article>
      <h1>Koniec kary zawieszenia dla Messiego. Kapitan Argentyny powołany do kadry</h1>
      <address>
        <time datetime="2019-11-01T22:52:00+00:00">01 Nov 2019, 22:52</time>
      </address>
      <slideshow>
        <figure>
          <img src="https://r-scale-e0.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/4477479c-4b85-4c27-b61c-10ea01653ce1.jpg?type=1&amp;srcmode=0&amp;srcx=1/1&amp;srcy=11/20&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7af6266cc52234b5aa339b16695f7fc4/051990fb-f0ba-4fcf-8af3-5688f4d9c51b-480p.mp4"/>
          <figcaption>Mecz towarzyski: Niemcy - Argentyna</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/e5b294b70c9647dcf804d7baa1903918/49e4b34a-827f-4470-b5bf-31ffcae9bf00-480p.mp4"/>
          <figcaption>Kibice Brazylii świętowali wygraną nad Argentyną</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/e5b294b70c9647dcf804d7baa1903918/3903b322-3a93-474b-9822-93c93fd34cd5-480p.mp4"/>
          <figcaption>Argentyna - Chile w Copa America</figcaption>
        </figure>
        <figcaption>Messiego i Aguero zabrakło m.in. w październikowym meczu z Niemcami Foto: Getty Images | Video: Getty Images</figcaption>
      </slideshow>
      <h3>Selekcjoner reprezentacji Argentyny Lionel Scaloni ogłosił nazwiska piłkarzy powołanych do kadry na listopadowe mecze towarzyskie z Brazylią i Urugwajem. Po trzymiesięcznym zawieszeniu nałożonym przez federację CONMEBOL do drużyny Albicelestes powrócił Lionel Messi.</h3>
      <p>Kapitan kadry narodowej pauzował za ostre komentarze pod adresem sędziów i organizatorów turnieju Copa America, który odbył się na przełomie czerwca i lipca.</p>
      <p>Puściły nerwy</p>
      <related>
        <a href="https://eurosport.tvn24.pl/pilka-nozna,105/pique-rozwaza-powrot-do-reprezentacji-na-specjalna-okazje,982151.html"/>
      </related>
      <p>- Powinniśmy grać w finale, ale niestety nie pozwolono nam na to. Korupcja i sędziowie niszczą piłkę nożną na naszym terenie - mówił bez ogródek.</p>
      <p>Argentyńczycy w półfinale turnieju ulegli Brazylii 0:2. W spotkaniu o trzecie miejsce pokonali reprezentację Chile 2:1, lecz gwiazdor FC Barcelona nie dograł nawet do końca pierwszej połowy. Już w 36. minucie wyleciał z boiska za przepychankę z Garym Medelem. Po zakończeniu meczu Messi zbojkotował ceremonię wręczenia medali.</p>
      <h3>Imponująca siła ognia</h3>
      <p>W nadchodzących potyczkach towarzyskich z Brazylią (15 listopada) i z Urugwajem (18 listopada) selekcjoner Argentyny będzie miał duże pole manewru w ofensywie. Do zespołu powraca bowiem nie tylko Messi, ale również Sergio Aguero. Piłkarz Manchesteru City, podobnie jak kapitan kadry, po raz ostatni wystąpił w biało-błękitnej koszulce podczas Copa America.</p>
      <p>Obaj strzelili dotychczas łącznie ponad 100 goli dla swojej drużyny narodowej - Messi 68, Aguero 40. Poza tym powołani zostali m.in. Lautaro Martinez (Inter) oraz Paulo Dybala (Juventus).</p>
      <p>Autor: jac / Źródło: eurosport.pl</p>
    </article>
  </body>
</html>
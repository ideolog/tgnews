<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/oon-izrazjava-bezpokojstvo-za-zdraveto-i-pravata-na-asandzh-v-zatvora.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T22:28:00+00:00"/>
    <meta property="og:title" content="ООН изразява безпокойство за здравето и правата на Асандж в затвора"/>
    <meta property="og:description" content="Според докладчика на организацията, произволът и нарушението на човешките права, на които Асандж е изложен, може да му костват живота"/>
  </head>
  <body>
    <article>
      <h1>ООН изразява безпокойство за здравето и правата на Асандж в затвора</h1>
      <h2>Според докладчика на организацията, произволът и нарушението на човешките права, на които Асандж е изложен, може да му костват живота</h2>
      <address>
        <time datetime="2019-11-01T22:28:00+00:00">01 Nov 2019, 22:28</time>
      </address>
      <p>Отношението, на което е подложен Джулиан Асандж, обвинен от Вашингтон в шпионаж и заплашен с екстрадиция в САЩ, излага живота му на риск. Това констатира докладчикът на ООН по въпросите на мъченията Нилс Мелцер, предаде Франс прес.</p>
      <p>В изявление на Мелцер е изразено безпокойство от продължаващото влошаване на здравето на Асандж след задържането му в началото на тази година. Според докладчика, ако Великобритания не промени това отношение, то произволът и нарушението на човешките права, на които той е изложен, може да му костват живота. В изявлението на Мелцер ситуацията, в която се намира Асандж, е определена като нехуманна.</p>
      <p>Мелцер, който е независим експерт на ООН и преподавател по международно право, посети Асандж в ареста през май заедно с лекари. След това каза, че Асандж страда от физически болки и при него се наблюдават всички типични симптоми на продължително подлагане на психологически тормоз, на хронична уплаха и интензивни психологически травми. Оттогава Мелцер не е виждал Асандж, но получава информации за здравето му.</p>
      <p>Асандж продължава да е държан изолиран от външния свят, в условия на потискане и наблюдение, които не могат да бъдат оправдани само с положението му на арестант, се казва още в изявлението на Мелцер, разпространено днес.</p>
      <p>На 21 октомври Асандж се яви в лондонски съд по делото за екстрадиция и това беше първата му публична поява от шест месеца. Той изглеждаше дезориентиран, говореше неясно и изглежда имаше трудности да си спомни рождената си дата. В края на заседанието той каза, че не знае какво се е случило и се оплака от условията на ареста си в строго охранявания лондонски затвор Белмарш.</p>
      <p>През 2012 г. Асандж, който беше съден в Швеция за изнасилване, потърси убежище в посолството на Еквадор в Лондон, за да бъде екстрадиран в скандинавската страна или в САЩ заради това, че Уикилийкс изнесе секретни американски документи.</p>
      <p>След 7 години в посолството той беше изведен оттам от полицията на 11 април със съгласието на Кито. Незабавно бе пратен в ареста и на 1 май осъден на 50 седмици затвор за нарушаване на правилата на условното си освобождаване от английски арест преди 7 години.</p>
      <p>Асандж може да получи до 175 години затвор в САЩ, където е обвинен, че е изложил на опасност някои от източниците си в момента на публикуването през 2010 г. от Уикилийкс на 250 000 дипломатически грами и на около 500 000 поверителни документа за дейностите на американските военни в Ирак и Афганистан. В края на май американското правосъдие добави още няколко обвинения, сред които нарушаване на законите срещу шпионажа, което породи критики от страна на защитниците на свободата на словото.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/lodicoalcorriere/index/02-11-2019/index.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-01T22:00:00+00:00"/>
    <meta property="og:title" content="Il 4 novembre, le caldarroste e la parola «patria»"/>
    <meta property="og:description" content="A chi scrivere il proprio punto di vista sulle cose? A chi affidare l’ indignazione e la speranza? Vi proponiamo di dirlo a Corriere"/>
  </head>
  <body>
    <article>
      <h1>Il 4 novembre, le caldarroste <br/>e la parola «patria»</h1>
      <address><time datetime="2019-11-01T22:00:00+00:00">01 Nov 2019, 22:00</time> by <a rel="author">Aldo Cazzullo</a></address>
      <p><b>Caro Aldo</b>, <br/>prepariamoci alla celebrazione del 4 novembre. Un momento che mescola il culto della vittoria militare, col ricordo delle vicende storiche legate al completamento dell’unificazione territoriale e politica cominciata col Risorgimento. Una giornata di riflessione su tutte le vittime di guerra che, ispirate dall’ideale di patria, sono giunte al massimo sacrificio. A proposito, ma nella lingua italiana esiste ancora la parola patria? I giovani ne conoscono il significato? L’hanno mai pronunciata? A scuola se ne spiega il contenuto? Ormai la cultura dell’intellighenzia dominante, continua a giudicare tale parola desueta se non addirittura provocatoria. In altri Paesi è pronunciata con orgoglio. <br/><b>Michele Massa</b></p>
      <p><b>Caro Michele</b>, <br/>La sua lettera mi ha fatto ripensare alla mia infanzia di provincia. Questi giorni segnavano di fatto l’inizio dell’inverno. Faceva più freddo e c’era ancora la nebbia. Non si festeggiava Halloween; si pregavano i santi, si piangevano i morti, e si arrostivano le castagne. Poi c’era il 4 novembre. I ricordi della Grande Guerra erano ancora vivi, come i nostri nonni che l’avevano combattuta, e andavano in chiesa in giacca, cravatta e cappello (tenuto in mano sotto il banco) a pregare per i commilitoni caduti. <br/>Ora del 4 novembre non sembra interessare più a nessuno. Addirittura nella rete, questo gigantesco moltiplicatore di falsità e di volgarità, gira la leggenda che non ci sarebbe stata nessuna battaglia in questi giorni, durante i quali nella realtà caddero migliaia di soldati italiani, per infliggere l’ultimo colpo alle armate austroungariche, che dopo un’ultima resistenza collassarono; e «i resti di quello che fu uno dei più potenti eserciti del mondo» risalivano «in disordine e senza speranza le valli che avevano disceso con orgogliosa sicurezza». Caporetto era stata vendicata. Ma noi preferiamo parlare di Caporetto che del Piave. <br/>Eppure, mezzo secolo fa, la parola patria era quasi impronunciabile. Era considerata una «cosa di destra», come il tricolore. Oggi la patria, il tricolore sono parole e simboli in cui la maggioranza degli italiani si riconosce. Patria del resto significa terra dei padri; e l’amor di patria, diceva Papa Wojtyla, è un’estensione del quarto comandamento, onora il padre e la madre. Certo, per il senso dello Stato – e dell’erario – occorrerà attendere almeno un altro secolo.</p>
      <p>
        <a href="https://www.corriere.it/lodicoalcorriere/index/01-11-2019/index.shtml">Giorno Precedente</a>
      </p>
      <h4>LE ALTRE LETTERE DI OGGI</h4>
      <h4>Storia</h4>
      <h4>«Ecco come abbiamo salvato migliaia di libri»</h4>
      <p>A proposito della risposta «Così la rete distruggerà anche la letteratura», non sono d’accordo sul fatto che «leggere un libro per intero diventerà un’impresa per pochi». Siamo un gruppetto di volontari a Legnano e, d’accordo con la piattaforma ecologica e col Comune, recuperiamo libri che le persone altrimenti butterebbero nei cassoni della carta. All’entrata della piattaforma c’è un cartello che avverte di depositare in appositi contenitori i libri. Noi tutti i giorni andiamo a ritirarli e poi li portiamo in vari punti della città (negozi, bar, farmacie, parrucchieri, lavanderie, etc..) che hanno aderito alla nostra iniziativa che abbiamo chiamato «Girolibri». Finora i punti sono più di 60: le persone prendono libri, li leggono, poi possono tenerli o riportarli in uno qualsiasi dei punti. E da marzo ad oggi abbiamo «salvato» e ridato vita a un migliaio di libri. Il tutto gratuitamente. Abbiamo anche fatto alcune manifestazioni di quartiere e in queste occasioni abbiamo distribuito centinaia di libri e moltissimi sono stati i bambini che ne hanno presi, con tanto interesse. E anche molte, ma molte persone anziane che ci dicono apertamente che non potrebbero acquistarli, perché, diciamolo, i libri costano. <br/><b>Donata</b></p>
      <ul>
        <li>
          <h4>FISCO</h4>
          <h4>
            <a href="https://www.corriere.it/lodicoalcorriere/index/02-11-2019/perche-non-pubblicare-albo-evasori_1c21c3f0-fd8e-11e9-8a58-4dee50fcf96c.shtml">«Perché non pubblicare un albo degli evasori?»</a>
          </h4>
          <p>Roberto Battistoni</p>
        </li>
        <li>
          <h4>RELIGIONE</h4>
          <h4>
            <a href="https://www.corriere.it/lodicoalcorriere/index/02-11-2019/parlare-morte-l-ultimo-tabu_1c21c3f0-fd8e-11e9-8a58-4dee50fcf96c.shtml">«Parlare della morte: l’ultimo tabù»</a>
          </h4>
          <p>don Luigi Trapelli, San Benedetto di Lugana;</p>
        </li>
        <li>
          <h4>PIEMONTE</h4>
          <h4>
            <a href="https://www.corriere.it/lodicoalcorriere/index/02-11-2019/la-crescita-cuneo-legata-piccole-medie-imprese_1c21c3f0-fd8e-11e9-8a58-4dee50fcf96c.shtml">«La crescita di Cuneo legata alle piccole e medie imprese»</a>
          </h4>
          <p>Paolo Molinaroli, Verona;</p>
          <p>
            <a href="https://www.corriere.it/lodicoalcorriere/lettere">Tutte le lettere</a>
          </p>
        </li>
      </ul>
      <h3>INVIATECI LE VOSTRE LETTERE</h3>
      <p>Vi proponiamo di mettere in comune esperienze e riflessioni. Condividere uno spazio in cui discutere senza che sia necessario alzare la voce per essere ascoltati. Continuare ad approfondire le grandi questioni del nostro tempo, e contaminarle con la vita. Raccontare come la storia e la cronaca incidano sulla nostra quotidianità. Ditelo al Corriere.</p>
      <h4>MARTEDI - IL CURRICULUM</h4>
      <p>Pubblichiamo la lettera con cui un giovane o un lavoratore già formato presenta le proprie competenze: le lingue straniere, l’innovazione tecnologica, il gusto del lavoro ben fatto, i mestieri d’arte; parlare cinese, inventare un’app, possedere una tecnica, suonare o aggiustare il violino</p>
      <p>
        <a href="mailto:letterealdocazzullo@corriere.it">Invia il CV</a>
      </p>
      <h4>MERCOLEDI - L'OFFERTA DI LAVORO</h4>
      <p>Diamo spazio a un’azienda, di qualsiasi campo, che fatica a trovare personale: interpreti, start-upper, saldatori, liutai. </p>
      <p>
        <a href="mailto:letterealdocazzullo@corriere.it">Invia l'offerta</a>
      </p>
      <h4>GIOVEDI - L'INGIUSTIZIA</h4>
      <p>Chiediamo di raccontare un’ingiustizia subita: un caso di malasanità, un problema in banca; ma anche un ristorante in cui si è mangiato male, o un ufficio pubblico in cui si è stati trattati peggio. Sarà garantito ovviamente il diritto di replica</p>
      <p>
        <a href="mailto:letterealdocazzullo@corriere.it">Segnala il caso</a>
      </p>
      <h4>VENERDI -L'AMORE</h4>
      <p>Chiediamo di raccontarci una storia d’amore, o di mandare attraverso il Corriere una lettera alla persona che amate. Non la posta del cuore; una finestra aperta sulla vita. </p>
      <p>
        <a href="mailto:letterealdocazzullo@corriere.it">Racconta la storia</a>
      </p>
      <h4>SABATO -L'ADDIO</h4>
      <p>Vi proponiamo di fissare la memoria di una persona che per voi è stata fondamentale. Una figlia potrà raccontare un padre, un marito la moglie, un allievo il maestro. Ogni sabato scegliamo così il profilo di un italiano che ci ha lasciati. Ma li leggiamo tutti, e tutti ci arricchiranno. </p>
      <p>
        <a href="mailto:letterealdocazzullo@corriere.it">Invia la lettera</a>
      </p>
      <h4>DOMENICA - LA STORIA</h4>
      <p>Ospitiamo il racconto di un lettore. Una storia vera o di fantasia. </p>
      <p>
        <a href="mailto:letterealdocazzullo@corriere.it">Invia il racconto</a>
      </p>
      <h4>LA FOTO DEL LETTORE</h4>
      <p>Ogni giorno scegliamo un’immagine che vi ha fatto arrabbiare o vi ha emozionati. La testimonianza del degrado delle nostre città, o della loro bellezza.</p>
      <p>
        <b>Inviateci le vostre foto su Instagram all'account @corriere</b>
      </p>
    </article>
  </body>
</html>
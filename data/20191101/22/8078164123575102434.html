<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_02/mamma-ronaldo-la-mafia-calcio-ha-tolto-altri-palloni-d-oro-85f742c2-fd53-11e9-8a58-4dee50fcf96c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-01T22:00:00+00:00"/>
    <meta property="og:title" content="La mamma di Ronaldo: «La mafia del calcio gli ha tolto altri Palloni d’Oro»"/>
    <meta property="og:description" content="Polemica della madre di CR7 a un mese dall’assegnazione del premio che il figlio ha già vinto cinque volte: «Penalizzato anche dal fatto di essere portoghese»"/>
  </head>
  <body>
    <article>
      <h1>La mamma di Ronaldo: «La mafia del calcio gli ha tolto altri Palloni d’Oro»</h1>
      <h2>Polemica della madre di CR7 a un mese dall’assegnazione del premio che il figlio ha già vinto cinque volte: «Penalizzato anche dal fatto di essere portoghese»</h2>
      <address><time datetime="2019-11-01T22:00:00+00:00">01 Nov 2019, 22:00</time> by <a rel="author">Salvatore Riggio</a></address>
      <p>Nel calcio nessuna mamma è famosa come la signora Dolores, madre di Cristiano Ronaldo. Non uno qualunque. I due sono inseparabili e più volte la mamma ha preso le parti del figlio, anche con dichiarazioni coraggiose su argomenti più delicati. Adesso farà rumore il suo intervento sul Pallone d’oro, premio che il figlio ha vinto ben cinque volte, esattamente come Lionel Messi. «Esiste una mafia», le sue dichiarazioni senza giri di parole. «Sì, è il termine giusto per definirla. Esiste una mafia del calcio. Se vedo tutto quello che è successo, mi rendo conto che è accaduto per colpa della mafia». Tutto questo per dire che Cristiano Ronaldo ha vinto «solo» cinque Palloni d’oro e che ne avrebbe meritati molti di più. «Se fosse stato spagnolo o inglese, non avrebbero fatto quello che gli hanno fatto. Ma essendo portoghese e di Madeira, questo è quello che succede».</p>
      <h4>A un mese dal premio</h4>
      <p>Frasi che arrivano a un mese dall’assegnazione del premio 2019 con il figlio favorito assieme van Dijk, difensore del Liverpool. «Non so se lo vincerà, ma ho fiducia in lui. E credo che se lo meriti, se analizziamo quello che ha fatto quest’anno». Da non dimenticare la presa di posizione della sorella Elma, su Instagram, dopo il premio vinto l’anno scorso da Modric, tra l’altro ex compagno di squadra di Cristiano Ronaldo al Real Madrid: «Questo mondo è marcio. Tutto è regolato dalla mafia e dal denaro», in estrema sintesi il suo pensiero affidato ai social. Insomma, il Pallone d’oro sta diventando proprio una questione di famiglia.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/138328/%D8%AA%D9%88%D8%A7%D9%81%D9%82-%D8%A8%D8%A7-%D8%A8%D8%A7%D9%86%DA%A9-%DA%A9%D8%B4%D8%A7%D9%88%D8%B1%D8%B2%DB%8C-%D8%A8%D8%B1%D8%A7%DB%8C-%D8%B9%D8%B1%D8%B6%D9%87-%DB%B3%DB%B2-%D8%AF%D8%B1%D8%B5%D8%AF-%D8%B3%D9%87%D8%A7%D9%85-%D8%A2%D8%B0%D8%B1%D8%A2%D8%A8-%D9%88-%D9%BE%D8%B1%D8%AF%D8%A7%D8%AE%D8%AA-%D8%AD%D9%82%D9%88%D9%82-%D9%85%D8%B9%D9%88%D9%82"/>
    <meta property="og:site_name" content="boursepress.ir"/>
    <meta property="article:published_time" content="2019-11-01T22:03:00+00:00"/>
    <meta property="og:title" content="توافق با بانک کشاورزی برای عرضه ۳۲ درصد سهام آذرآب و پرداخت حقوق معوق"/>
    <meta property="og:description" content="معاون وزیر تعاون، کار و رفاه اجتماعی از توافق با بانک کشاورزی برای عرضه بلوک ۳۲ درصدی سهام آذرآب در بورس و پرداخت حقوق معوق کارگران خبر داد ."/>
  </head>
  <body>
    <article>
      <h1>توافق با بانک کشاورزی برای عرضه ۳۲ درصد سهام آذرآب و پرداخت حقوق معوق</h1>
      <h2>معاون وزیر تعاون خبر داد :</h2>
      <address>
        <time datetime="2019-11-01T22:03:00+00:00">01 Nov 2019, 22:03</time>
      </address>
      <p>
        <i>معاون وزیر تعاون، کار و رفاه اجتماعی از توافق با بانک کشاورزی برای عرضه بلوک ۳۲ درصدی سهام آذرآب در بورس و پرداخت حقوق معوق کارگران خبر داد .</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، حاتم شاکرمی درباره آخرین تحولات دو شرکت بورسی و کارخانه آذرآب و هپکو به برگزاری جلسه‌ اخیر در وزارت صنایع اشاره کرد و ایسنا گفت: در این جلسه که مدیرعامل بانک کشاورزی هم حضور داشت ، تصمیمات مناسبی در مورد مدیریت ، پرداخت حقوق و مطالبات معوق کارگران گرفته شد .</p>
      <p>وی ادامه داد: وزیر کار در سفر هفته گذشته به اراک، قول پیگیری مطالبات معوق کارگران را داد و در جلسه با بانک کشاورزی توافق شد مطالبات هرچه سریع‌تر پرداخت شود . همچنین بخشی از وسایل و تجهیزاتی که آذرآب نزد سازمان تامین اجتماعی دارد آزاد شود. تامین اجتماعی بخشی از این وسایل را مازاد بر آن تعهدات ، آزاد و در اختیار بانک کشاورزی قرار می دهد تا با همکاری طرفین این مطالبات پرداخت شود.</p>
      <p>شاکرمی با بیان اینکه واگذاری بلوک 32 درصدی سهام آذرآب در بورس به طور جدی در حال پیگیری است، درباره وضعیت شرکت هپکو نیز گفت: خوشبختانه هپکو به چرخه تولید بازگشته و در مسیر تولید قرار گرفته است.</p>
      <p>انتهای پیام  </p>
    </article>
  </body>
</html>
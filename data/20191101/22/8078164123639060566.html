<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_02/siya-kolisi-primo-capitano-nero-nazionale-rugby-sudafrica-campione-mondo-9b099950-fd65-11e9-8a58-4dee50fcf96c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-01T22:00:00+00:00"/>
    <meta property="og:title" content="Siya Kolisi, il primo capitano nero della nazionale di rugby del Sudafrica è campione del mondo"/>
    <meta property="og:description" content="Ha la stessa maglia dello storico capitano del primo mondiale degli Springboks, è stato cresciuto dal padre e dalla nonna. E rappresenta una rivoluzione mite. Per questo è già un simbolo"/>
  </head>
  <body>
    <article>
      <h1>Siya Kolisi, il primo capitano nero della nazionale di rugby del Sudafrica è campione del mondo</h1>
      <h2>Ha la stessa maglia dello storico capitano del primo mondiale degli Springboks, è stato cresciuto dal padre e dalla nonna. E rappresenta una rivoluzione mite. Per questo è già un simbolo</h2>
      <address><time datetime="2019-11-01T22:00:00+00:00">01 Nov 2019, 22:00</time> by <a rel="author">Carlo Baroni</a></address>
      <p>NELSPRUIT (Sudafrica) — Negli spot della tv sudafricana è il ragazzino che sogna di diventare campione. E finge che il letto sia la mischia degli avversari da respingere. Con un padre che lo guarda male e lui che gioca di nascosto. Fino al giorno in cui regala orgoglioso la maglietta degli <b>Springboks </b>al genitore che si commuove.</p>
      <p><b>Siya Kolisi</b> è il primo capitano nero della nazionale sudafricana di rugby. I nuovi <b>campioni del mondo</b>. <a href="https://www.corriere.it/sport/19_novembre_02/mondiali-rugby-sudafrica-campione-batte-l-inghilterra-32-12-54ef3ade-fd5f-11e9-8a58-4dee50fcf96c.shtml">Hanno sconfitto gli inglesi</a>. Hanno trionfato davanti al loro presidente, <b>Cyril Ramaphosa</b>. L’immagine più immediata di un passato che cambia. In meglio: e in fretta.</p>
      <p><b>Kolisi</b> ha lo stesso numero di maglia, il 6, di <b>Pienaar</b>, lo storico capitano del primo mondiale vinto dagli Springboks, nel 1995, il primo del dopo apartheid. Quello con <b>Mandela</b> in tribuna. <br/><br/>A Siya piaceva correre. Dice suo <b>padre</b>. Perché lui la <b>mamma </b>l’ha persa troppo presto. L’ha cresciuto la <b>nonna</b>. E quando torna nel suo quartiere non è la star del rugby. Ma il ragazzo bene educato e un po’ malinconico che per prima cosa fa visita agli anziani. <br/><br/>Suo padre dice che il giorno che l’hanno nominato capitano, il telefono non la smetteva più di suonare. Kolisi è già un simbolo, come <b>Jesse Owens</b> e <b>Kareem Abdul Jabbar</b>. Il campione che abbatte le barriere. E forse neanche Mandela pensava che il giorno di un nero capitano degli Springboks sarebbe arrivato così presto. <br/><br/><b>Kolisi</b> è il primo a cantare l’inno a squarciagola, Nkosi sikelele Afrika, «Dio benedica l’Africa», e non abbassa il tono neanche quando le parole dallo zulu al sesotho passano all’afrikaans degli antichi oppressori e all’inglese. <br/><br/>Kolisi è la rivoluzione mite. Quella che voleva Mandela. Un passo per volta e poi ti accorgi che stai correndo e ti volti e guardi fiero la strada già percorsa. Kolisi non è un uomo da proclami. È un testimone. Il volto di un’epoca nuova. Di una convivenza possibile. Dopo aver alzato la Coppa del mondo, è piu facile.<br/><br/>Com’è riuscito il Sudafrica a battere l’Inghilterra (favorita)? Leggi <a href="https://www.corriere.it/sport/19_novembre_02/mondiali-rugby-inghilterra-sconfitta-cosi-ha-vinto-sudafrica-custode-dell-ortodossia-5b6eb3fc-fd60-11e9-8a58-4dee50fcf96c.shtml">qui </a>l’analisi di Domenico Calcagno</p>
    </article>
  </body>
</html>
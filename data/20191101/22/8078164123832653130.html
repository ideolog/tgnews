<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_02/2-novembre-morti-non-vogliono-spaventarci-ma-possono-consolarci-ce4e2834-fd52-11e9-8a58-4dee50fcf96c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-01T22:00:00+00:00"/>
    <meta property="og:title" content="2 novembre, i morti non vogliono spaventarci ma possono consolarci"/>
    <meta property="og:description" content="Il lutto ci imbarazza, i defunti sono figure lontane e perfino ai nostri figli ne parliamo poco. Eppure a morire davvero solo coloro che dimentichiamo. Riusciremo a cambiare?"/>
  </head>
  <body>
    <article>
      <h1>2 novembre, i morti non vogliono spaventarci ma possono consolarci</h1>
      <h2>Il lutto ci imbarazza, i defunti sono figure lontane e perfino ai nostri figli ne parliamo poco. Eppure a morire davvero solo coloro che dimentichiamo. Riusciremo a cambiare?</h2>
      <address><time datetime="2019-11-01T22:00:00+00:00">01 Nov 2019, 22:00</time> by <a rel="author">Beppe Severgnini</a></address>
      <p>Ho ritrovato una cosa che avevo scritto vent’anni fa. È cambiato qualcosa, secondo voi?</p>
      <p>La morte ci imbarazza. Noi italiani non sappiamo accettarla come gli indiani o gli arabi; non sappiamo ricordarla come gli ebrei; non riusciamo a scherzarci sopra come gli inglesi; non abbiamo imparato a esorcizzarla come gli americani (pensate a Halloween, che gli Usa hanno esportato nel mondo come una festa per bambini). Noi italiani trattiamo la morte con un timore superstizioso, e usiamo la tattica dello struzzo. Di morte non vogliamo sentir parlare, e non sappiamo parlare a chi se l’è trovata di fianco. <br/>I morti altrui non ci interessano. I nostri morti - anche in questi giorni, che a loro sono dedicati - sono quasi sempre figure lontane. Ai bambini ne parliamo poco, quasi fossero fantasmi in grado di turbarne i sogni. Che una nazione cattolica si comporti in questo modo sarebbe ironico, se non fosse deprimente. Non è sempre stato così, naturalmente. Nelle nostre campagne, così come c’era posto per i vecchi, c’era spazio per i morti: c’erano fotografie, aneddoti e ricordi, e sublimazioni gastronomiche, più dolci che macabre, come i biscotti (durissimi) che a Crema, ancora oggi, chiamiamo «le ossa dei morti».</p>
      <h4>Il problema dei cimiteri</h4>
      <p>Restava, e resta, il problema dei cimiteri. Non occorre essere Ugo Foscolo per capire che la nostra fissazione monumentale è angosciosa, mentre i cimiteri anglosassoni - verdi e lindi - sono, se non allegri, rassicuranti. Ricordo lo stupore quando, arrivato da poco a Londra, vedevo gli inglesi che portavano tè e biscotti tra le croci, in luoghi come Kew o Hampstead. Mi sembrava una mancanza di rispetto. Poi ho capito: la mancanza era mia. Il loro era rispetto. <br/>Può cambiare, questa nostra nazione adolescente, che vuole distrarsi molto e pensare poco? Forse sì, ma prima deve capire che i morti non vogliono spaventarci, ma possono consolarci. Certamente dobbiamo ricordare che la nostra storia personale, come la nostra storia nazionale, è fatta da chi c’era, da chi c’è e da chi ci sarà. Muoiono davvero solo coloro che dimentichiamo. Gli altri sono qui, e sono in grado di darci silenziosamente una mano, anche (ma non solo) il 2 novembre. Che magari non è un giorno di festa. Ma certamente non è un giorno di lutto.</p>
    </article>
  </body>
</html>
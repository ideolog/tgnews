<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_02/eric-tse-24-anni-regalo-papa-38-miliardi-dollari-4881e942-fd3f-11e9-8a58-4dee50fcf96c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-01T22:00:00+00:00"/>
    <meta property="og:title" content="Eric Tse, 24 anni, e il regalo di papà: 3,8 miliardi di dollari"/>
    <meta property="og:description" content="Nato a Seattle da famiglia cinese, si è ritrovato di colpo a essere tra le persone più ricche del pianeta: più di Spielberg e Trump"/>
  </head>
  <body>
    <article>
      <h1>Eric Tse, 24 anni, e il regalo di papà: 3,8 miliardi di dollari</h1>
      <h2>Nato a Seattle da famiglia cinese, si è ritrovato di colpo a essere tra le persone più ricche del pianeta: più di Spielberg e Trump</h2>
      <address><time datetime="2019-11-01T22:00:00+00:00">01 Nov 2019, 22:00</time> by <a rel="author">Sandro Orlando</a></address>
      <p>Eric Tse è un ragazzo di 24 anni con il doppio passaporto: nato a Seattle (nello stato di Washington, sulla West Coast americana) ma da una famiglia cinese. Il quale d’improvviso, da un giorno all’altro, si è ritrovato ad essere una delle 550 persone più ricche del mondo. Senza aver fatto nulla è entrato insomma nelle classifiche stilate dalla rivista Forbes sui «paperoni» del pianeta. Come? Ma semplicemente perché il papà, il magnate cinese dell’industria farmaceutica, Tse Ping, gli ha intestato una quota di azioni della sua azienda, la Sino Biopharmaceutical. Un pacchetto azionario dal valore di 3,8 miliardi di dollari, che ha portato il ragazzo ad avere un patrimonio personale superiore a quello di un Donald Trump o di uno Steven Spielberg, come nota il quotidiano<a href="https://elpais.com/elpais/2019/10/31/gente/1572537693_214387.html"> El Pais</a>. Eric, che ha studiato nei migliori college di Pechino ed Hong Kong, prima di laurearsi in finanza nella prestigiosa Wharton School dell’università della Pennsylvania, non pagherà neanche un centesimo di tasse, visto che nel paradiso fiscale delle Bahamas, dove ha la residenza, non sono previste imposte sulle donazioni. Per il giovane non cambierà granché, visto che già prima di questo regalo faceva una vita da mega miliardario, sulle spiagge più esclusive del mondo, e in compagnia di celebrity come Rihanna, Bella Hadid o la principessa Charlene di Monaco.</p>
      <p>Questo articolo è apparso sulla rassegna stampa del Corriere, che viene pubblicata ogni mattina sulla app Digital Edition e spedita in anteprima agli abbonati con una newsletter. La trovate <a href="https://www.corriere.it/rassegna-stampa/2019/10/31/stabilizzazioni-ad-amazon-fascino-brexit-airbnb-fantasma-compleanno-miliardario-rivincita-giornalisti-online-state-zitti-baby-0aaf9cd4-fbfc-11e9-9c72-2ef647a878f6.shtml?intcmp=emailNLcor_rassegnastampa_01112019">qui</a>.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_02/empoli-lascia-milione-euro-eredita-comune-con-quei-soldi-fateci-canile-gattile-ba9af00a-fd8a-11e9-8a58-4dee50fcf96c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-01T22:00:00+00:00"/>
    <meta property="og:title" content="Empoli, lascia un milione di euro in eredità al Comune. «Con quei soldi fateci un canile e un gattile»"/>
    <meta property="og:description" content="L’insolita volontà testamentaria di un’anziana signora mette in crisi l’amministrazione: «Una struttura esiste già». La defunta ha chiesto anche che con quei soldi le sia mantenuta la tomba"/>
  </head>
  <body>
    <article>
      <h1>Empoli, lascia un milione di euro in eredità al Comune. «Con quei soldi fateci un canile e un gattile»</h1>
      <h2>L’insolita volontà testamentaria di un’anziana signora mette in crisi l’amministrazione: «Una struttura esiste già». La defunta ha chiesto anche che con quei soldi le sia mantenuta la tomba</h2>
      <address><time datetime="2019-11-01T22:00:00+00:00">01 Nov 2019, 22:00</time> by <a rel="author">Marco Gasperetti</a></address>
      <p>EMPOLI Un’anziana signora ha lasciato in eredità un milione di euro al Comune di Empoli tra soldi in contanti e immobili. Una buona notizia che però l’amministrazione comunale ha tenuto riservata sino a quando è stata pubblicata ieri nella cronaca di Empoli della Nazione. Il motivo? Ufficialmente perché dell’atipica e generosissima donazione se ne discuterà lunedì in consiglio comunale e dunque la giunta non ha voluto anticipare alla stampa la notizia. Ma, dietro le quinte, si parla di un certo imbarazzo del Comune per le condizioni che la signora ha scritto nel testamento. Quali? Garantire che l’amministrazione comunale accudisca la sua tomba per mezzo secolo e soprattutto realizzi un canile e un gattile.</p>
      <h4>Il nodo</h4>
      <p>Il problema è che a Empoli esistono già strutture per cani e per gatti e dunque spendere quei soldi per costruirne altre potrebbe sembrare uno spreco. Vedremo che cosa accadrà durante il dibattito. Intanto resta il gesto nobile di un’anziana donna di cui non si conosce ancora il nome innamorata degli animali e della sua città. E resta il suo generosissimo testamento che sembra essere però diventato una questione politica.</p>
    </article>
  </body>
</html>
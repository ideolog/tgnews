<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739565"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T22:32:00+00:00"/>
    <meta property="og:title" content="&quot;จตุพร&quot;ฟันธง'ธนาธร'ไม่รอดคดีหุ้นสื่อศาลรธน.เชือดแน่"/>
    <meta property="og:description" content="“จตุพร”ฟันธง”ธนาธร” ถูกศาลรัฐธรรมนูญตัดสินพ้นสภาพ ส.ส.แน่ ตามด้วยยุบพรรคไม่น่ารอด ถาม”บิ๊กตู่” จะรับผิดชอบกรณี เหมืองทองอัคราอย่างไร"/>
  </head>
  <body>
    <article>
      <h1>"จตุพร"ฟันธง'ธนาธร'ไม่รอดคดีหุ้นสื่อศาลรธน.เชือดแน่</h1>
      <address>
        <time datetime="2019-11-01T22:32:00+00:00">01 Nov 2019, 22:32</time>
      </address>
      <p>
        <b>“จตุพร”ฟันธง”ธนาธร” ถูกศาลรัฐธรรมนูญตัดสินพ้นสภาพ ส.ส.แน่ ตามด้วยยุบพรรคไม่น่ารอด ถาม”บิ๊กตู่” จะรับผิดชอบกรณี เหมืองทองอัคราอย่างไร</b>
      </p>
      <p>เมื่อวันที่ 1 พ.ย.ที่ร้านกาแฟ พีซคอฟฟี่แอนด์ ไลบรารี่ อิมพีเรียล ลาดพร้าว นายจตุพร พรหมพันธุ์ ประธานแนวร่วมประชาธิปไตยต่อต้านเผด็จการแห่งชาติ (นปช.) กล่าวระหว่างการอัดเทป รายการลมหายใจ พีซทีวี เวทีทัศน์ เพื่อออกอากาศในวันอาทิตย์ที่ 3 พ.ย. ทางสถานีโทรทัศน์ผ่านดาวเทียมพีซทีวี ว่า กรณีที่ พล.อ.ประยุทธ์ จันทร์โอชา นายกรัฐมนตรี ประกาศกลางที่ประชุม ครม.ว่า ผมจะรับผิดชอบเอง กรณีบริษัท คิงส์เกต คอนโซลิเดตเต็ด ลิมิเต็ด ประเทศออสเตรเลีย บริษัทแม่ของบริษัท อัครา รีซอร์สเซส จำกัด (มหาชน) ผู้ประกอบกิจการเหมืองแร่ทองคำชาตรี ยื่นฟ้องรัฐบาลไทย ข้อหาละเมิดข้อตกลงการค้าเสรีไทย-ออสเตรเลีย (TAFTA) หลังหัวหน้าคสช.ใช้อำนาจมาตรา 44 ของ คสช. ในคำสั่งฉบับที่ 72/2559 เมื่อวันที่ 1 ม.ค.2559 ระงับการอนุญาตให้ประกอบกิจการเหมืองแร่ทองคำในพื้นที่ใน จ.พิจิตรนั้น ตนไม่อยากจะนับ ว่าในกรณีนี้ เงินที่จะต้องชดใช้รวมดอกเบี้ยแล้ว กี่หมื่นล้าน แม้ว่า พล.อ.ประยุทธ์ ไม่เคยมีประวัติแพ้คดีใด ๆ มาก่อนเลย แต่กรณีนี้ ไม่ใช่เหมือน กรณี คดีโฮปเวลล์ ซึ่งเป็นบทเรียนที่แสนสาหัส ของประเทศไทยที่ต้องเสียค่าโง่ แต่กรณีนี้ แม้ศาลจะยังไม่ตัดสิน พล.อ.ประยุทธ์ ก็ควรออกมาประกาศต่อสาธารณชนให้ชัดเจนว่า จะรับผิดชอบเรื่องนี้ดังปากว่าอย่างไร 1. รับผิดชอบในทางแพ่ง ใช้หนี้แทนคนไทยพล.อ.ประยุทธ์ ก็จะกลายเป็นบุคคลล้มละลาย 2. รับผิดชอบทางการเมือง ด้วยการลาออกจากตำแหน่งนายกรัฐมนตรี หากชนะคดีก็ไม่เป็นไร เป็นผลดี แต่หากแพ้จะทำอย่างไร ควรบอกมาให้ชัด<br/><br/>นายจตุพร ยังได้กล่าวถึงกรณี ศาลรัฐธรรมนูญนัดฟังคำวินิจฉัย คดีโอนหุ้นสื่อฯ นายธนาธร จึงรุ่งเรืองกิจ หัวหน้าพรรคอนาคตใหม่ วันที่ 20 พ.ย. ว่า ตนมั่นใจว่าจากการดูกระดานการเมืองนี้ คิดเป็นอื่นไม่ได้ นอกจาก นายธนาธร จะพ้นสภาพจากการเป็น ส.ส. ดังที่ตนเคยโดน ในมาตราเดียวกัน แต่คนละวงเล็บ พ้นสภาพจาก ส.ส.แน่ ๆ แต่จะถูกตัดสิทธิทางการเมืองกี่ปีนั้น อยู่ที่การวินิจฉัยของศาลรัฐธรรมนูญ แม้ใน วันที่ 20 พ.ย.นี้ ยังไม่มีเรื่องเกี่ยวข้องกับการยุบพรรค แต่หลังจากนั้นก็คงไม่รอด เรื่องแบบนี้เมื่อโดนครั้งหนึ่ง ก็มักจะตามมาเป็นรวงผึ้ง <br/> </p>
    </article>
  </body>
</html>
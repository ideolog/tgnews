<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/greta-tunberg-tarsi-speshno-s-kakvo-da-stigne-ot-amerika-do-ispanija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T22:23:00+00:00"/>
    <meta property="og:title" content="Грета Тунберг търси спешно с какво да стигне от Америка до Испания"/>
    <meta property="og:description" content="Тя трябва да присъства на следващата конференцията на ООН за климата"/>
  </head>
  <body>
    <article>
      <h1>Грета Тунберг търси спешно с какво да стигне от Америка до Испания</h1>
      <h2>Тя трябва да присъства на следващата конференцията на ООН за климата</h2>
      <address>
        <time datetime="2019-11-01T22:23:00+00:00">01 Nov 2019, 22:23</time>
      </address>
      <p>Шведската природозащитничка Грета Тунберг, която сега се намира в Лос Анджелис, каза, че се нуждае от помощ, за да стигне до испанската столица Мадрид, за да присъства на следващата конференция на ООН за климата.</p>
      <p>Планираше се форумът да е в Чили и Грета да се придвижи по суша от Северна Америка до чилийската столица Сантяго. Но чилийските власти се отказаха от домакинството заради вълната от антиправителствени протести, прераснали в насилие. Така Мадрид беше избран официално да бъде домакин на конференцията, предадоха световните агенции.</p>
      <p>"Тъй като конференцията беше официално преместена от Сантяго в Мадрид, ще не нуждая от известна помощ", написа в "Туитър" Грета Тунберг.</p>
      <p>"Оказа се, че съм прекосила половината свят, но в грешната посока", допълни тя и добави към този текст усмихнат емотикон.</p>
      <p>"Сега трябва да намеря транспортно средство, за да прекося Атлантическия океан през ноември. Ако някой може да ми намери превозно средство, ще съм му много благодарна", допълни Грета, която отказва да пътува със самолет, защото той отделя много вредни емисии.</p>
      <p>Грета прекоси Атлантическия океан с яхта, за да отиде в САЩ и Канада за различни прояви и протести за климата, а после и в Чили за конференцията. Яхтата, с която Грета пътува през август от Плимут, Англия, до Ню Йорк, беше спортна и емисиите на парникови газове от нея бяха нулеви.</p>
      <p>В пътуването си през Атлантика тя беше придружавана от баща си, а яхтата беше на Пиер Казираги, сина на принцеса Каролин Монакска.</p>
      <p>Сега Грета трябва спешно да намери решение как да се върне в Европа навреме за конференцията в Мадрид, която ще се проведе от 2 до 13 декември.</p>
    </article>
  </body>
</html>
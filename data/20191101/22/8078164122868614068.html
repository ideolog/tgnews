<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_02/indiana-jones-toscana-magnate-americano-il-sito-etrusco-villa-45b8889c-fd67-11e9-8a58-4dee50fcf96c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-01T22:00:00+00:00"/>
    <meta property="og:title" content="Un «Indiana Jones» in Toscana. Il magnate americano con il sito etrusco nella villa"/>
    <meta property="og:description" content="George Rapier, medico texano, due anni fa ha comprato l’ex residenza della famiglia Frescobaldi vicino Vinci. Incluso il parco archeologico che ha iniziato ad esplorare. «Ci sono un’acropoli e una necropoli ancora inesplorate»"/>
  </head>
  <body>
    <article>
      <h1>Un «Indiana Jones» in Toscana. Il magnate americano con il sito etrusco nella villa</h1>
      <h2>George Rapier, medico texano, due anni fa ha comprato l’ex residenza della famiglia Frescobaldi vicino Vinci. Incluso il parco archeologico che ha iniziato ad esplorare. «Ci sono un’acropoli e una necropoli ancora inesplorate»</h2>
      <address><time datetime="2019-11-01T22:00:00+00:00">01 Nov 2019, 22:00</time> by <a rel="author">Marco Gasperetti</a></address>
      <p>FIRENZE – L’amore per l’Italia si accese all’improvviso un paio di anni fa durante il primo viaggio nel Belpaese. «George, mi compri un castello?», le chiese lei con un sorriso. E lui, medico geriatra texano, proprietario di un impero di cliniche private, accese il computer, fece una rapida ricerca delle residenze di lusso della Lionard Luxury Real Estate, una delle più quotate agenzie immobiliari italiane nel settore del lusso, e scelse. Che cosa? L’ex residenza della famiglia Frescobaldi, una villa da sogno nelle campagne di Montereggi, non lontano da Vinci il paese natale di Leonardo. Così George Rapier III MacCarroll, sborsò dieci milioni di euro per l’acquisto, altri venti per la ristrutturazione (ancora oggi in fase di ultimazione) e iniziò a programmare con la moglie Kym questa nuova vita italiana nel «castello» dalle cinquanta stanze, due torri, cantine e scuderie, con 380 ettari di poderi, un giardino botanico di 20 ettari e un giardino romantico. E una chicca straordinaria: un sito archeologico etrusco di eccezionale valore (tra i tre più importanti d’Italia dicono gli esperti) ancora tutto da scoprire nella zona dove si trovava un antico porto fluviale sull’Arno.</p>
      <slideshow>
        <figure>
          <img src="https://images2.corriereobjects.it/methode_image/2019/11/02/Interni/Foto%20Gallery/rapier-scavi_MGTHUMB-INTERNA.jpg"/>
          <figcaption>Villa, cantine, giardino e parco archeologico. Il «castello» del magnate George Rapier</figcaption>
        </figure>
        <figure>
          <img src="https://images2.corriereobjects.it/methode_image/2019/11/02/Interni/Foto%20Gallery/10_MGTHUMB-INTERNA.jpg"/>
          <figcaption>Villa, cantine, giardino e parco archeologico. Il «castello» del magnate George Rapier</figcaption>
        </figure>
        <figure>
          <img src="https://images2.corriereobjects.it/methode_image/2019/11/02/Interni/Foto%20Gallery/9_MGTHUMB-INTERNA.jpg"/>
          <figcaption>Villa, cantine, giardino e parco archeologico. Il «castello» del magnate George Rapier</figcaption>
        </figure>
        <figure>
          <img src="https://images2.corriereobjects.it/methode_image/2019/11/02/Interni/Foto%20Gallery/8_MGTHUMB-INTERNA.jpg"/>
          <figcaption>Villa, cantine, giardino e parco archeologico. Il «castello» del magnate George Rapier</figcaption>
        </figure>
        <figure>
          <img src="https://images2.corriereobjects.it/methode_image/2019/11/02/Interni/Foto%20Gallery/7_MGTHUMB-INTERNA.jpg"/>
          <figcaption>Villa, cantine, giardino e parco archeologico. Il «castello» del magnate George Rapier</figcaption>
        </figure>
        <figcaption>Villa, cantine, giardino e parco archeologico. Il «castello» del magnate George Rapier</figcaption>
      </slideshow>
      <h4>Dalle Isole Vergini all’Italia</h4>
      <p>George è un magnate ma anche un mecenate innamorato dell’arte e con una passione per l’archeologia. E a vederlo tra gli scavi etruschi, accanto a un pozzo dove è stato trovato lo scheletro di uno schiavo sacrificato alle divinità, sembra davvero un po’ Indiana Jones. Più caritatevole, però, perché ogni anno devolve generose offerte per i più deboli e segue progetti a favore dell’Africa e di altri Paesi in via di sviluppo. «Avevamo una casa per le vacanze alle Isole Vergini ma quando abbiamo visto questa villa abbiamo deciso che l’Italia per noi non sarebbe stata solo una seconda casa ma la nostra residenza – spiega George —. Così abbiamo iniziato a pensare a questa nuova esperienza. Abbiamo studiato un progetto di ristrutturazione della villa ma anche dei quaranta ettari di vigneto che producono il Chianti di Montalbano un vino unico e sopraffino, abbiamo avviato i lavori per la fattoria e naturalmente pensato allo scavo archeologico».</p>
      <h4>Tesoro aperto a tutti</h4>
      <p>Già, gli Etruschi. Che George conosceva appena mentre la sua passione si era concentrata sugli Egizi. Il luogo è magico e inesplorato. Sfidando la burocrazia e norme di incredibile inefficacia, ci ha lavorato il Gam, il Gruppo Archeologico Montelupo, presieduto da Fausto Berti già direttore del museo archeologico. «È un sito di straordinaria importanza – spiega – legato al porto etrusco sull’Arno dell’antica via fluviale dell’Arno. C’erano abitazioni, un’acropoli e una necropoli ancora inesplorate». Ed è proprio l’esplorazione che il dottor Rapier III MacCarroll ha deciso di avviare. Chiedendo aiuto anche ad alcune università americane. Di George hanno parlato questa estate i giornali e le tv per la festa di compleanno toscana alla quale ha invitato gli amici Queen e Beach Boys. «Erano amici e basta, non volevo clamore mediatico», spiega. A Montereggi (in attesa della fine dei lavori vive a Vinci) lo conoscono in tanti come una bravo dottore. Molto alla mano che sta imparando l’italiano e vuole aiutare gli altri. E anche come l’Indiana Jones di Montereggi pronto a svelare segreti e tesori e ad aprire, come già sta facendo, il suo parco archeologico a tutti.</p>
    </article>
  </body>
</html>
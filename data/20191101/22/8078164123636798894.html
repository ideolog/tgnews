<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_02/talent-cup-incidente-mortale-sepang-muore-pilota-ventenne-aeb89bda-fd61-11e9-8a58-4dee50fcf96c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-01T22:00:00+00:00"/>
    <meta property="og:title" content="Talent Cup, incidente mortale a Sepang: muore pilota ventenne"/>
    <meta property="og:description" content="Munandar, indonesiano, è caduto ed è stato travolto dai rivali in pista. La tragedia spegne il sogno di diventare pilota del Motomondiale"/>
  </head>
  <body>
    <article>
      <h1>Talent Cup, incidente mortale a Sepang: muore pilota ventenne</h1>
      <h2>Munandar, indonesiano, è caduto ed è stato travolto dai rivali in pista. La tragedia spegne il sogno di diventare pilota del Motomondiale</h2>
      <address><time datetime="2019-11-01T22:00:00+00:00">01 Nov 2019, 22:00</time> by <a rel="author">Paolo Lorenzi</a></address>
      <p>Si chiamava Afridza Munandar, vent’anni compiuti da poco. Un sogno, quello di diventare un pilota del Motomondiale, finito tragicamente sabato mattina sul circuito di Sepang. Pochi minuti dopo che i big della Motogp avevano concluso il loro turno di qualifiche in vista della gara di domani. Afridza è caduto durante la corsa dell’Asian Talent Cup, palestra e trampolino per giovani talenti asiatici, che si disputa in occasione delle tappe asiatiche del mondiale di Marquez e compagni e di quelle della Superbike. È caduto ed è stato travolto dai colleghi in pista con lui in quel momento. Manca ancora un quadro preciso, ma dalla prima ricostruzione sembra che il vent’enne originario dell’Indonesia sia stato colpito all’altezza del collo da un’altra moto. Una dinamica che ricorda l’incidente mortale di Marco Simoncelli, accaduto proprio su questa pista il 23 ottobre del 2011, nelle prime fasi della corsa della Motogp. Scivolato in curva Marco finì sotto le ruote di chi lo seguiva a brevissima distanza e che non poté fare nulla per evitarlo. Tra questi Valentino Rossi, grande amico del pilota romagnolo. Munandar era uno dei piloti più promettenti, in lizza per la vittoria del campionato dove occupava la seconda posizione staccato di 27 punti dal leader Matusyama.</p>
    </article>
  </body>
</html>
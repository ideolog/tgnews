<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/01/hiliadi-v-rim-na-demonstraciia-v-podkrepa-na-kiurdite.428279"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T22:45:00+00:00"/>
    <meta property="og:title" content="Хиляди в Рим на демонстрация в подкрепа на кюрдите"/>
    <meta property="og:description" content="Начело на шествието бяха кюрдки от Сирия | Dnes.bg"/>
  </head>
  <body>
    <article>
      <h1>Хиляди в Рим на демонстрация в подкрепа на кюрдите</h1>
      <h2>Начело на шествието бяха кюрдки от Сирия</h2>
      <address><time datetime="2019-11-01T22:45:00+00:00">01 Nov 2019, 22:45</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Около 10 000 души демонстрираха днес в Рим в подкрепа на кюрдите в Сирия и срещу "турската агресия" в Североизточна Сирия, предаде Франс прес.</p>
      <p>Сред участниците в протеста имаше няколкостотин кюрди и хиляди италианци от леви организации.</p>
      <p>Протестиращите се събраха пред централната гара на Рим и оттам се насочиха към централния площад "Венеция". Начело на шествието вървяха десетина жени, основно кюрдки, които носеха снимки на убити кюрди в Сирия, които те наричаха "мъченици на революцията на Рожава".</p>
      <p>Рожава е името на кюрдския регион в Сирия, който се надяваше да стане автономен. Носени бяха и снимки на бойци на сирийските кюрдски милиции "Сили за защита на народа", смятани за терористични от Турция. Тези милиции бяха съюзник за западните сили в тяхната борба срещу терористичната организация "Ислямска държава".</p>
      <p>Една от фотографиите бе на 35-годишния Ервин Халаф, който в група цивилни, избити от сирийски бунтовнически милиции, подкрепящи турската армия в началото на нейната офанзива в Сирия. Халаф беше и член на ръководството на Сирийския демократичен съвет, политическо крило на Сирийските демократични сили - кюрдските и арабските сили, които бяха съюзници на Вашингтон в борбата срещу ИД. Убийството на Халаф беше осъдено от Вашингтон.</p>
      <p>Демонстрантите в Рим носеха и снимка на Айше Дениз Караджагъл, 25-годишна туркиня, подкрепяла кюрдите и една от героините на битката за сирийския град Кобане през септември 2014 г. Караджагъл беше убита в сблъсък на "Силите за защита на народа" с ИД през май 2017 г. в Ракка в Сирия.</p>
      <p>В протеста се включи и голяма група, дошла от Флоренция. Тя носеше снимка на Лоренцо Орсети, 30-годишен тоскански антифашист, присъединил се към кюрдските сили в Северна Сирия и убит в сражение с ИД през март близо до село Багуз.</p>
      <p>На площад "Венеция" се състоя митинг, на който се скандираше: "Не на турската война в Североизточна Сирия" и "Да защитим Рожава". На някои плакати, носени от протестиращите, пишеше и "Свобода за Абдуллах Йоджалан", лидера на Кюрдската работническа партия, който от 20 години е в турски затвор. На други плакати пишеше "Свобода на политическите затворници".</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_02/perche-non-vi-meritate-mia-madre-liliana-segre-d3ccd200-fdad-11e9-8a58-4dee50fcf96c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-01T22:00:00+00:00"/>
    <meta property="og:title" content="«Perché non vi meritate mia madre, Liliana Segre»"/>
    <meta property="og:description" content="Il figlio di Liliana Segre dopo l'astensione del centrodestra sulla commissione contro odio, razzismo e antisemitismo: &quot;Credete che mia madre si lasci strumentalizzare da qualcuno?&quot;"/>
  </head>
  <body>
    <article>
      <h1>«Perché non vi meritate mia madre, Liliana Segre»</h1>
      <h2>Il figlio primogenito della senatrice a vita interviene dopo l’astensione del centrodestra sulla proposta di istituire una commissione contro odio, razzismo e antisemitismo: «Credete che con quel numero sul braccio lei si lasci strumentalizzare da qualcuno?»</h2>
      <address><time datetime="2019-11-01T22:00:00+00:00">01 Nov 2019, 22:00</time> by <a rel="author">Alberto Belli Paci</a></address>
      <p>Pubblichiamo una lettera di Alberto Belli Paci, figlio primogenito di Liliana Segre, dopo l’<a href="https://www.corriere.it/politica/19_ottobre_31/giorno-segretra-gioia-amarezzae-mia-mozionee-bonino-ho-brividi-492bfa78-fba9-11e9-9c72-2ef647a878f6.shtml">approvazione della proposta della senatrice a vita</a> di istituire una commissione contro odio, razzismo e antisemitismo. <a href="https://video.corriere.it/politica/standing-ovation-liliana-segre-centrodestra-resta-seduto-non-applaude/dc617296-fbb3-11e9-9c72-2ef647a878f6">Il centrodestra si è astenuto</a>.<br/><br/>Caro direttore, sono allibito da quello che leggo in questi giorni, dalle dichiarazioni dei politici, da questo travisare intenzionalmente concetti come <a href="https://video.corriere.it/politica/mozione-segre-salvini-siamo-contro-odio-razzismo-ma-no-stato-che-ritorna-orwell/da59c3fc-fb3d-11e9-b1c6-a381abba5d9f">censura, libertà di opinione, difesa della famiglia, antisemitismo</a>, in bocca a chi vorrebbe chiuderci dentro in una Italia sempre più isolata, lontana dai valori liberali nei quali siamo cresciuti e nei quali mi riconosco profondamente. Dove gli uni scrutano con sospetto gli altri, dove ognuno si tiene stretto il proprio tornaconto, la bandiera di partito, la propaganda, le dichiarazioni roboanti. <br/><br/>A voi che <a href="https://video.corriere.it/politica/standing-ovation-liliana-segre-centrodestra-resta-seduto-non-applaude/dc617296-fbb3-11e9-9c72-2ef647a878f6">non vi alzate in piedi davanti a una donna di 89 anni</a>, che non è venuta lì per ottenere privilegi o per farsi vedere più brava ma è venuta da sola (lei sì) per proporre un concetto libero dalla politica, un concetto morale, un invito che chiunque avrebbe dovuto accogliere in un mondo normale, senza sospettosamente invece cercare contenuti sovversivi che potevano avvantaggiare gli avversari politici. A voi dico: io credo che non vi meritiate Liliana Segre! <br/><br/>Guardatevi dentro alla vostra coscienza. Ma voi credete davvero che mia madre sia una che si fa strumentalizzare? <a href="https://www.corriere.it/politica/19_novembre_01/io-non-amerei-patria-ecco-cosa-dissi-una-ragazza-dentro-lager-birkenau-1c7a6148-fc7d-11e9-850d-5e44dc14944c.shtml">Con quel numero sul braccio, 75190, impresso nella carne di una bambina?</a> Credete davvero che lei si lasci usare da qualcuno per vantaggi politici di una parte politica in particolare? Siete fuori strada. Tutti. Talmente abituati a spaccare il capello in quattro da non essere nemmeno più capaci di guardarvi dentro. <br/><br/>Lei si aspettava accoglienza solidarietà, umanità, etica, un concetto ecumenico senza steccati, invece ha trovato indifferenza al suo desiderio di giustizia.</p>
    </article>
  </body>
</html>
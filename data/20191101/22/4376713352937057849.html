<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_02/alan-kurdi-scontro-migranti-ecco-cifre-reali-sbarchi-6c3154bc-fd59-11e9-8a58-4dee50fcf96c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-01T22:00:00+00:00"/>
    <meta property="og:title" content="Alan Kurdi, è scontro sui migranti: ecco le cifre reali degli sbarchi"/>
    <meta property="og:description" content="Botta e risposta Salvini-Lamorgese sulla presunta «invasione», ma i flussi sono in calo: dall’inizio dell’anno sono 9.736 le persone approdate sulle nostre coste, rispetto alle 22.013 dello stesso periodo del 2018 e alle 111.401 del 2017"/>
  </head>
  <body>
    <article>
      <h1>Alan Kurdi, è scontro sui migranti: ecco le cifre reali degli sbarchi</h1>
      <h2>Botta e risposta Salvini-Lamorgese sulla presunta «invasione», ma i flussi sono in calo: dall’inizio dell’anno sono 9.736 le persone approdate sulle nostre coste, rispetto alle 22.013 dello stesso periodo del 2018 e alle 111.401 del 2017</h2>
      <address><time datetime="2019-11-01T22:00:00+00:00">01 Nov 2019, 22:00</time> by <a rel="author">Rinaldo Frignani</a></address>
      <p>Quando gli 88 che attualmente si trovano sulla Alan Kurdi sbarcheranno a Taranto, il totale dei migranti approdati nel nostro Paese salirà a 204 solo negli ultimi nove giorni. Nello stesso periodo dello scorso anno erano stati 97. Il dato emerge dall’analisi del monitoraggio quotidiano svolto dal ministero dell’Interno. Fra poche ore saranno quindi 9.736 - a meno di altri sbarchi di mini natanti, come è successo nelle settimane scorse sia a Lampedusa, sia sulla costa del Sulcis, in Sardegna, tunisini da una parte, algerini dall’altra - le persone sbarcate dall’inizio dell’anno, rispetto alle 22.013 dello stesso periodo dello scorso anno e alle 111.401 del 2017.</p>
      <h4>Lo scontro Salvini-Lamorgese</h4>
      <p>Per la ministra dell’Interno, Luciana Lamorgese «non siamo di fronte ad alcuna invasione: basti pensare che nel 2019 gli arrivi sono stati circa 9.600 rispetto ai 22mila di tutto il 2018». La ministra riconosce che a settembre c’è stato un aumento degli arrivi, «ma è riconducibile soprattutto all’aumento degli sbarchi autonomi». Per Salvini, invece «il ministro dimostra di non conoscere nemmeno i dati ufficiali affermando che gli sbarchi sono aumentati solo a settembre: sono invece cresciuti sia a settembre (2.498 contro i 947 del 2018) che a ottobre (2.015 contro i 1.007 di un anno fa), ovvero da quando c’è lei».</p>
      <h4>In crescita settembre e ottobre</h4>
      <p>Ottobre, in realtà, è stato un mese particolarmente favorevole agli sbarchi, complici anche le condizioni meteo ottimali in molti giorni. Non a caso sono stati otto quelli in cui i migranti sono stati più di cento per volta, con punte di 310 e 377 il 14 e il 16 ottobre.Tendenza già iniziata a settembre con 2.498 persone approdate rispetto alle 947 del 2018 e le 6.282 del 2017.</p>
      <h4>Gli hot spot</h4>
      <p>Fino ad agosto invece il 2019 si era mantenuto sotto l’anno precedente, nonostante fosse il mese con il numero più alto di sbarcati (1.268 contro 1.531 e 3.920). Al 31 ottobre scorso negli hot spot c’erano 350 persone, tutte in Sicilia, con 71.985 nei centri d’accoglienza (più di 11 mila solo in quelli lombardi) e 24.500 circa nei centri Siproimi (il Sistema di protezione per i titolari di protezione internazionale e per minori stranieri non accompagnati), per un totale di 96.862. Dopo la Lombardia la regione con il maggior numero di migranti assistiti è l’Emilia Romagna, seguite da Lazio e Piemonte. Anche quest’anno le persone sbarcate sono per lo più tunisine (2.555), pachistane (1.094), ivoriane (973). Al 28 ottobre i minorenni erano 1.292 contro i 3.536 di tutto il 2018.</p>
    </article>
  </body>
</html>
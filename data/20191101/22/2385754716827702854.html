<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595360/epistoli-vretanou-ypourgou-europis-gia-to-kypriako-kai-tin-aoz"/>
    <meta property="og:site_name" content="SIGMALIVE"/>
    <meta property="article:published_time" content="2019-11-01T22:56:00+00:00"/>
    <meta property="og:title" content="Επιστολή Βρετανού Yπουργού Ευρώπης για το Κυπριακό και την ΑΟΖ"/>
    <meta property="og:description" content="Διαβεβαιώσεις για τη συνεχιζόμενη βρετανική υποστήριξη μίας δίκαιης και με διάρκεια λύσης που θα επανενώνει την Κύπρο, παρέχει με επιστολή του προς τον..."/>
  </head>
  <body>
    <article>
      <h1>Επιστολή Βρετανού Yπουργού Ευρώπης για το Κυπριακό και την ΑΟΖ</h1>
      <address><time datetime="2019-11-01T22:56:00+00:00">01 Nov 2019, 22:56</time> by <a rel="author">SigmaLive</a></address>
      <p>Διαβεβαιώσεις για τη συνεχιζόμενη βρετανική υποστήριξη μίας δίκαιης και με διάρκεια λύσης που θα επανενώνει την Κύπρο, παρέχει με επιστολή του προς τον πρόεδρο της Εθνικής Κυπριακής Ομοσπονδίας Ηνωμένου Βασιλείου ο Βρετανός Υπουργός Ευρώπης Κρίστοφερ Πίντσερ.</p>
      <p>Ο πολιτικός αξιωματούχος του Foreign Office σημειώνει επίσης ότι η Βρετανία εξακολουθεί να πιστεύει πως ο καλύτερος τρόπος για να επιτευχθεί αυτός ο στόχος είναι το διεθνώς αποδεκτό μοντέλο μιας διζωνικής δικοινοτικής ομοσπονδίας.</p>
      <p>Επισημαίνει παράλληλα ότι, όπως δήλωσε ο ίδιος και κατά την πρόσφατη επίσκεψή του στην Κύπρο, το Λονδίνο αντιτίθεται στις τουρκικές γεωτρήσεις «στα ύδατα γύρω από την Κύπρο» και στηρίζει τα κυριαρχικά δικαιώματα της Κυπριακής Δημοκρατίας να αξιοποιεί τα κοιτάσματα υδρογονανθράκων «στη διεθνώς συμφωνημένη Αποκλειστική Οικονομική Ζώνη της». Προσθέτει ότι εν τέλει ο καλύτερος τρόπος επίλυσης τέτοιων «περίπλοκων» ζητημάτων είναι μέσω μιας συνολικής λύσης.</p>
      <p>Η επιστολή του κ. Πίντσερ αποτελεί απάντηση σε προηγούμενη επιστολή του Χρίστου Καραολή εκ μέρους της Ομοσπονδίας, που είχε σταλεί με αφορμή την πρόσφατη επίσκεψη του υπουργού στην Κύπρο.</p>
      <p>Ο Υπουργός Ευρώπης δηλώνει ότι κατά την επίσκεψή του είδε και άκουσε από πρώτο χέρι τις προκλήσεις που αντιμετωπίζουν αμφότερες οι κοινότητες.</p>
      <p>Επισημαίνει πως οι προσπάθειες της κυπριακής διασποράς για επίτευξη λύσης στο Κυπριακό είναι «ιδιαιτέρως καλοδεχούμενες» και ότι ελπίζει να συνεχιστεί ο διάλογος με την ομογένεια.</p>
      <p>Καταλήγει η επιστολή του κ. Πίντσερ: «Το Ηνωμένο Βασίλειο και η Κύπρος έχουν μία δυνατή και σημαντική σχέση. Είμαι ευτυχής που μπόρεσα να δω και να αποκτήσω από κοντά εμπειρία αυτών των στενών δεσμών. Ξέρω ότι προσβλέπουμε στο χτίσιμο ακόμα στενότερων δεσμών μεταξύ του Ηνωμένου Βασιλείου και της Κύπρου σε ένα μεγάλο φάσμα τομέων. Ο ρόλος των διασπορών ως γέφυρα μεταξύ των δύο χωρών μας είναι πολύτιμος, καθώς οι δυνατές σχέσεις μεταξύ των λαών είναι θεμελιώδεις στο θερμό συνεταιρισμό μας».</p>
      <p>Η επιστολή του κ. Καραολή εκ μέρους της Ομοσπονδίας, την οποία συνυπέγραφαν ψηφοφόροι της περιφέρειας του κ. Πίντσερ, επισήμαινε τον «κρίσιμο» ρόλο που έχει να διαδραματίσει το Ηνωμένο Βασίλειο προς την επανένωση της Κύπρου και τόνιζε πως η Κυπριακή Δημοκρατία αποτελεί έναν «προβλέψιμο και αξιόπιστο σύμμαχο».</p>
      <p>Σημείωνε παράλληλα ότι η ευθύνη για τη μη επανέναρξη των συνομιλιών λύσης μέχρι στιγμής επιβαρύνει την Τουρκία και καλούσε τη βρετανική κυβέρνηση να στείλει «ένα δυνατό, σαφές και ξεκάθαρο μήνυμα στην Τουρκία ότι πρέπει να σταματήσει τις απειλές της ενάντια στη Δημοκρατία της Κύπρου και τις προσπάθειές της να υπονομεύσει την εμπιστοσύνη, ώστε οι διαπραγματεύσεις να επαναρχίσουν και η Κύπρος να μπορέσει επιτέλους να επανενωθεί».</p>
      <p>ΚΥΠΕ</p>
    </article>
  </body>
</html>
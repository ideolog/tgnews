<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/politica/19_novembre_02/forza-italia-giallo-mara-carfagna-no-renzi-andra-toti-7b28088c-fd4d-11e9-8a58-4dee50fcf96c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-01T22:00:00+00:00"/>
    <meta property="og:title" content="Forza Italia, il giallo Mara Carfagna: il no a Renzi, andrà con Toti?"/>
    <meta property="og:description" content="La vicepresidente della Camera in rotta con Berlusconi per la linea filo-leghista. L’ultimo strappo sulla commissione Segre. Con lei ci sarebbero altri parlamentari"/>
  </head>
  <body>
    <article>
      <h1>Forza Italia, il giallo Mara Carfagna: il no a Renzi, andrà con Toti?</h1>
      <h2>La vicepresidente della Camera in rotta con Berlusconi per la linea filo-leghista. L’ultimo strappo sulla commissione Segre. Con lei ci sarebbero altri parlamentari</h2>
      <address><time datetime="2019-11-01T22:00:00+00:00">01 Nov 2019, 22:00</time> by <a rel="author">Claudio Bozza</a></address>
      <p>Dopo aver boicottato la maxi manifestazione del centrodestra (con la Lega in testa) in piazza San Giovanni a Roma, Mara Carfagna sembra avere ormai mollato gli ormeggi da Forza Italia, da sempre il suo partito. La vicepresidente della Camera, anima moderata degli azzurri, negli ultimi tempi è entrata più volte in rotta di collisione con Silvio Berlusconi. L’ultimo caso, e il più evidente, sono state le proteste di Carfagna riguardo la commissione proposta da Segre contro razzismo e antisemitismo, sulla quale il gruppo di Forza Italia al Senato si è astenuto. «Traditi i nostri valori», è stato il duro sfogo della vicepresidente di Montecitorio.</p>
      <p><b>Adesso Carfagna è volata in Giappone </b>per rappresentare proprio la Camera al vertice del G20, ma tra qualche giorno, al suo ritorno, si troverà davanti ad un bivio: dare l’addio a Forza Italia? Ma per approdare dove? Nelle settimane scorse, dopo la scissione dal Pd, sembrava possibile un passaggio a Italia viva, preceduto da incontri riservati con l’ex ministra Maria Elena Boschi (con la quale ha un ottimo rapporto) e anche da un appello pubblico lanciato da Matteo Renzi alla Leopolda: «Venga con noi».</p>
      <p><b>Invece, negli ultimi giorni, la bussola di Carfagna</b> sembra aver cambiato decisamente rotta, puntando verso Cambiamo!, la formazione di un altro “scissionista” come Giovanni Toti. Il governatore ligure, anche lui ex fedelissimo forzista, il 31 ottobre è sbarcato a Roma apposta per incontrare Carfagna, che in questa partita non sarebbe sola, bensì con una ventina di parlamentari azzurri delusi dalla linea troppo filo-leghista del partito.</p>
    </article>
  </body>
</html>
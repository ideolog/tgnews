<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980810122.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-01T22:15:00+00:00"/>
    <meta property="og:title" content="چاووش اوغلو از شکست یک توطئه بزرگ خبر داد"/>
    <meta property="og:description" content="به گزارش فارس، «مولود چاووش اوغلو» وزیر امور خارجه ترکیه روز جمعه اعلام کرد که تفاهم‌نامه‌ای که میان ترکیه و روسیه امضا شده شامل عقب نشینی تروریست‌ها به پشت عمق 30 کیلومتری مرز سوریه از جمله شهر قامشلی است که این شهر فقط از گشتی‌های مشترک مستثنی شده است."/>
  </head>
  <body>
    <article>
      <h1>چاووش اوغلو از شکست یک توطئه بزرگ خبر داد</h1>
      <address>
        <time datetime="2019-11-01T22:15:00+00:00">01 Nov 2019, 22:15</time>
      </address>
      <p>وزیر امور خارجه ترکیه روز جمعه گفت که این کشور با انجام عملیات چشمه صلح توطئه بزرگی را در شمال سوریه به رهبری رژیم صهیونیستی و فرانسه خنثی کرد.</p>
      <p>به گزارش فارس، «مولود چاووش اوغلو» وزیر امور خارجه ترکیه روز جمعه اعلام کرد که تفاهم‌نامه‌ای که میان ترکیه و روسیه امضا شده شامل عقب نشینی تروریست‌ها به پشت عمق 30 کیلومتری مرز سوریه از جمله شهر قامشلی است که این شهر فقط از گشتی‌های مشترک مستثنی شده است.</p>
      <p>وی در ادامه گفت: «تروریست‌های پ‌ک‌ک و وای‌پی‌جی در حال خروج از دو شهر تل رفعت و منبج سوریه هستند.»</p>
      <p>چاووش‌اوغلو اضافه کرد: «از طریق توافق با واشنگتن و مسکو تمام آن چیزی را که می‌خواستیم با حداقل خسارت بدست آوردیم و اگر عملیات چشمه صلح را آغاز نمی‌کردیم این امور محقق نمی‌شد.»</p>
      <p>وزیر خارجه ترکیه گفت: «توطئه بزرگی را خنثی کردیم. "پ‌ک‌ک" و "وای‌پی‌جی" درصدد ایجاد دولتی در آنجا (شمال سوریه) به رهبری فرانسه و اسرائیل بودند و به صراحت می‌گویم که از این دو دولت هیچ بیانیه‌ای در رد این موضوع صادر نشده است.»</p>
      <p>بر اساس گزارش‌ها، گشت‌زنی مشترک ارتش ترکیه و روسیه از صبح امروز (جمعه) و پس از گفت‌و‌گوی تلفنی «یاشا گولر» رئیس ستاد مشترک ارتش ترکیه  با «والری گیراسیموف» همتای روسی‌اش آغاز شد.</p>
      <p>طبق توافق «ولادیمیر پوتین» رئیس‌جمهور روسیه و «رجب طیب اردوغان» در ۲۲ اکتبر گذشته (۳۰ مهر) در شهر سوچی در جنوب روسیه، شبه‌نظامیان کرد سوریه تا عمق ۳۰ کیلومتری در شمال سوریه عقب‌نشینی کردند و مقرر شد تا دو کشور گشت‌زنی مشترک در این منطقه داشته باشند.</p>
      <p>این گشت‌زنی مشترک ۱۰ کیلومتر از شرق و غرب منطقه موسوم به «منطقه امن» را پوشش می‌دهد. </p>
    </article>
  </body>
</html>
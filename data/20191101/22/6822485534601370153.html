<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980810124.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-01T22:55:00+00:00"/>
    <meta property="og:title" content="دلخانی و یوسفی در کشتی امید جهان فینالیست شدند"/>
    <meta property="og:description" content=" به گزارش مهر، مسابقات مقدماتی پنج وزن نخست رقابت های کشتی فرنگی زیر ۲۳ سال جهان (امیدها) امروز در شهر بوداپست مجارستان برگزار شد که در پایان میثم دلخانی و علی اکبر یوسفی در اوزان ۶۳ و ۱۳۰ کیلوگرم به دیدار فینال راه یافتند."/>
  </head>
  <body>
    <article>
      <h1>دلخانی و یوسفی در کشتی امید جهان فینالیست شدند</h1>
      <address>
        <time datetime="2019-11-01T22:55:00+00:00">01 Nov 2019, 22:55</time>
      </address>
      <p>میثم دلخانی و علی اکبر یوسفی به دیدار فینال اوزان ۶۳ و ۱۳۰ کیلوگرم رقابت های کشتی فرنگی زیر ۲۳ سال (امید) قهرمانی جهان در مجارستان راه یافتند.</p>
      <p> به گزارش مهر، مسابقات مقدماتی پنج وزن نخست رقابت های کشتی فرنگی زیر ۲۳ سال جهان (امیدها) امروز در شهر بوداپست مجارستان برگزار شد که در پایان میثم دلخانی و علی اکبر یوسفی در اوزان ۶۳ و ۱۳۰ کیلوگرم به دیدار فینال راه یافتند.</p>
      <p>نتایج نمایندگان کشورمان به شرح زیر است:</p>
      <p>در وزن ۵۵ کیلوگرم پویا ناصرپور پس از استراحت در دور نخست در دور دوم با نتیجه ۱۳ بر ۳ مقابل سرداربیک کونوشبایف از قرقیزستان به پیروزی رسید وی در دور بعد و در مرحله یک چهارم نهایی مقابل شوتا اوگاوا دارنده مدال برنز جهان از ژاپن با نتیجه ۸ بر صفر مغلوب شد. ناصرپور در این دیدار از ناحیه مچ پا دچار شکستی شد و به بیمارستان انتقال یافت و بدین ترتیب از ادامه کار در این مسابقات بازماند.</p>
      <p>در وزن ۶۳ کیلوگرم میثم دلخانی پس از استراحت در دور اول در دور بعد مقابل ماکسیم نهودا از بلاروس با نتیجه ۹ بر ۶ به پیروزی دست یافت. وی در دور بعد و در مرحله یک چهارم نهایی اولکساندر هروشین از اوکراین را با نتیجه ۵ بر یک مغلوب کرد و راهی دیدار نیمه نهایی شد. دلخانی در این دیدار با نتیجه ۴ بر یک از سد مهمت چکر از ترکیه گذشت و راهی دیدار فینال شد. وی در دیدار فینال به مصاف لوانی کاوجارادزه از گرجستان می رود.</p>
      <p>در وزن ۷۷ کیلوگرم علی نوروزی در دور نخست مقابل تمرلان شادوکایف از قزاقستان با نتیجه ۹ بر صفر مغلوب شد و با توجه به شکست این کشتی گیر در مرحله نیمه نهایی مقابل حریف روس، نوروزی حذف شد.</p>
      <p>در وزن ۸۷ کیلوگرم  حمیدرضا بادکان در دور اول با نتیجه ۳ بر ۲ مقابل مارتیناس نمسویسیوس از لیتوانی شکست خورد و با توجه به شکست این کشتی گیر در دور بعد، بادکان از دور رقابت ها کنار رفت.</p>
      <p>در وزن ۱۳۰ کیلوگرم علی اکبر یوسفی در دور اول با قرعه استراحت روبرو بود. وی در دور دوم در مصاف با کونستا مایین پایای از فنلاند با نتیجه ۳ بر صفر به برتری دست یافت. یوسفی در دور سوم و در مرحله یک چهارم نهایی با نتیجه ۳ بر ۲ از سد فرانز ریشتر از آلمان گذشت و به مرحله نیمه نهایی راه یافت. وی در این مرحله با نتیجه ۷ بر ۶ از سد عثمان ایلدیریم دارنده مدال نقره زیر ۲۳ سال جهان از کشور ترکیه گذشت و راهی دیدار فینال شد. یوسفی در دیدار فینال با زویادی پاتاریدزه قهرمان سال گذشته این مسابقات مبارزه خواهد کرد.</p>
      <p>رقابت های فینال و رده بندی اوزن فوق فردا شب (شنبه) برگزار می شود.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/basket/2019/11/01/news/basket_eurolega_milano_fa_l_impresa_barcellona_battuto_83-70-240048525/"/>
    <meta property="og:site_name" content="Repubblica.it"/>
    <meta property="article:published_time" content="2019-11-01T22:11:00+00:00"/>
    <meta property="og:title" content="Basket, Eurolega: Milano fa l'impresa, Barcellona battuto 83-70"/>
    <meta property="og:description" content="L'Olimpia con uno spettacolare ultimo quarto infligge ai catalani la prima sconfitta stagionale in Europa. Rodriguez scatenato"/>
  </head>
  <body>
    <article>
      <h1>Basket, Eurolega: Milano fa l'impresa, Barcellona battuto 83-70</h1>
      <h2>L'Olimpia con uno spettacolare ultimo quarto infligge ai catalani la prima sconfitta stagionale in Europa. Rodriguez scatenato</h2>
      <address><time datetime="2019-11-01T22:11:00+00:00">01 Nov 2019, 22:11</time> by <a rel="author">FABRIZIO LORENZI</a></address>
      <p><b>MILANO - </b>Trionfo biancorosso in un Mediolanum Forum gremito in ogni ordine di posto, Il Barcellona (imbattuto), si deve inchinare per 83-70 sotto i colori di Rodriguez &amp; co.<br/><br/>Finalmente Messina può contare su tutti gli effettivi a sua disposizione e lascia così in tribuna Moraschini, Biligha e Burns. Quintetto per Mack e Brooks, ma il Barca è su tutte le linee di passaggio, la fatica con cui Milano vede il canestro sta tutta nel primo canestro di Gudaitis dopo quasi 5 minuti per il 2-7 spagnolo. Rodriguez arma Roll (7-13) e stavolta il time out lo chiama Pesic; Micov gioca coi blocchi e Milano si avvicina ancora (15-17), ma sulla sirena Abrines dall’angolo scrive il +5 Barcellona (15-20).<br/> <br/>Continua la difficoltà offensiva di Milano, Oriola e Delaney scrivono il +9 (17-26), ma Nedovic da fuori prima avvicina L’Olimpia, poi Rodriguez pareggia (28-28) e Pesic ferma il gioco. Qualche pasticcio in attacco e gli spagnoli ne approfittano per allungare (30-37) dopo i primi 20 minuti.<br/> <br/>Ax ha bisogno di muovere maggiormente la palla, per costruire buoni tiri, Messina si affida ai suoi giocatori con maggior talento, e Scola (anonimo nel primo tempo) mette 8 punti per il primo sorpasso a metà del terzo quarto (46-44). In 37 secondi il Barca risponde con un 7-0, Mack e Brooks tengono lì Milano (50-52), ma il playmaker americano sbaglia tre conclusioni di fila e commette uno sfondamento, e così i biancorossi entrano negli ultimi dieci minuti sotto di sei lunghezze (52-58).<br/> <br/>Scola è immarcabile, tutti si aiutano e stavolta sono gli spagnoli a non trovare la via del canestro (58-58) dopo tre minuti. Rodriguez è in completa “trance” agonistica, serve Della Valle che mette due siluri da fuori (66-61), Mirotic (66-64) tiene li il Barca, ma l’inerzia è tutta dalla parte di Milano, che trova con continuità soluzioni offensive, segna 31 punti nel quarto periodo e travolge i Blaugrana per 83-70.<br/> <br/>Con questa vittoria (la quinta consecutiva) Milano aggancia gli spagnoli in testa alla classifica e per una settimana si gode il primato in attesa del Baskonia (giovedì 7 novembre al Forum).<br/><br/><br/><br/> </p>
    </article>
  </body>
</html>
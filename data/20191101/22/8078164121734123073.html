<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_02/bologna-tosto-fa-tremare-l-inter-80-poi-lukaku-segna-due-volte-azione-rigore-debcb392-fd99-11e9-8a58-4dee50fcf96c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-01T22:00:00+00:00"/>
    <meta property="og:title" content="Bologna-Inter 1-2, Lukaku segna due volte, su azione e rigore"/>
    <meta property="og:description" content="il match del Dall’Ara finisce 1-2 Rossoblu in vantaggio al 58° con Soriano, nerazzurri al pari all’80° con Lukaku e poi al 90° sempre col belga dal dischetto"/>
  </head>
  <body>
    <article>
      <h1>Bologna-Inter 1-2, Lukaku segna due volte, su azione e rigore</h1>
      <h2>Rossoblu in vantaggio al 58° con Soriano, nerazzurri raggiungono il pari grazie a una doppietta del belga.</h2>
      <address><time datetime="2019-11-01T22:00:00+00:00">01 Nov 2019, 22:00</time> by <a rel="author">Alessandro Bocci, inviato a Bologna</a></address>
      <p>Sei su sei lontano da San Siro come nessun’altra squadra nei cinque campionato top. L’Inter gonfia il petto, rimonta il Bologna grazie alla strepitosa doppietta di Lukaku e vola al primo posto in attesa della risposta della Juventus.È una notte difficile, ma alla fine perfetta, quella dei nerazzurri. Il Bologna non fa sconti. Gioca e dà battaglia sino all’ultimo. Ma l’Inter c’è: solida e cinica, forte nella testa e soprattutto determinata a non lasciare niente di intentato.</p>
      <p><b>I nerazzurri non sfondano, ma nel primo tempo costruiscono </b>due nitide occasioni e gli vengono annullati altrettanti gol. Il Bologna, schierato con il solito 4-2-3-1, è reattivo, si muove bene e altrettanto bene occupa il campo, ma non graffia. L’Inter, guidata da De Vrij in difesa, chiude ogni varco e riparte. Skorupski è un portento prima sul tiro secco di Lautaro che sfugge al controllo di Bani, poi para sul suo palo il sinistro fulminante di Lukaku. La coppia di attaccanti si divide anche i gol annullati: prima tocca al Toro argentino, partito in fuorigioco sul lancio del compagno, poi al belga che fa centro da dentro l’area ma l’azione comincia con un cross di Lazaro che ha superato la linea di fondo. È la seconda volta in campionato che l’Inter non riesce a fare gol nel primo tempo. Ma alla fine, questo, sarà un dettaglio.</p>
      <p><b>È nella ripresa che si decide la partita del Dall’Ara</b>. Il Bologna sorprende i rivali con un tiro dal limite di Soriano, deviato da De Vrij e sul quale non è troppo reattivo neppure Handanovic. L’Inter sembra in difficoltà e non riesce a riorganizzarsi. Conte però cambia lo spartito, togliendo i peggiori, Gagliardini e Biraghi e inserendo Vecino e Candreva (poi anche Politano). Cambiano subito gli equilibri e nell’ultimo quarto d’ora si scatena Lukaku con una doppietta formidabile: il primo con una corta ribattuta dopo la respinta di Skorupski sul tiro ravvicinato di Skriniar, il secondo dal dischetto per un ingenuo contatto di Orsolini con Lautaro. Lukaku, 9 gol sino adesso, trascina Inter: sei su sei in trasferta, nove su undici in campionato. I numeri che autorizzano i tifosi a sognare lo scudetto.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_02/celentano-non-sono-politico-ma-mi-sento-molto-preoccupato-tempo-aabdd738-fd94-11e9-8a58-4dee50fcf96c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-01T22:00:00+00:00"/>
    <meta property="og:title" content="Celentano: «Non sono un politico, ma mi sento molto preoccupato da tempo»"/>
    <meta property="og:description" content="Il cantante ha concesso un’intervista a «Verissimo» di Silvia Toffanin in vista del ritorno del suo programma, «Adrian», su Canale 5 dal 7 novembre"/>
  </head>
  <body>
    <article>
      <h1>Celentano: «Non sono un politico, ma mi sento molto preoccupato da tempo»</h1>
      <h2>Il cantante ha concesso un’intervista a «Verissimo» di Silvia Toffanin in vista del ritorno del suo programma, «Adrian», su Canale 5 dal 7 novembre</h2>
      <address><time datetime="2019-11-01T22:00:00+00:00">01 Nov 2019, 22:00</time> by <a rel="author">Chiara Maffioletti</a></address>
      <p>Adriano Celentano ha rotto il suo silenzio, concedendo una rara intervista a «Verissimo». Silvia Toffanin ha incontrato il cantante negli studi in cui sta facendo le prove di «Adrian», lo show da lui ideato, scritto e diretto, che dopo una partenza con qualche intoppo torna dal 7 novembre in prima serata su Canale 5, per 4 appuntamenti. Prestandosi un po’ al gioco, Toffanin è riuscita a far parlare Celentano, pur tra una pausa e l’altra. Lui ha detto di non sentirsi un politico ma specialmente «in questo periodo, che è un periodo che dura già da parecchio», si dice davvero un po’ preoccupato... «D’estate nevica e d’inverno fra un po’ andremmo al mare... Tutti questi scompensi che ci sono che poi si riflettono nella mente delle persone. Su questo sono un po’ preoccupato? Forse è per questo che ho scritto Adrian...».</p>
      <h4>Lo show rinnovato</h4>
      <p>Parlando del suo rapporto con i fan, Celentano ha cercato di spiegare il segreto di un «amore» che dura da 50 anni: «Forse perché io e il pubblico siamo due giocherelloni...». Il segreto per non deluderlo, sarebbe uno: «Secondo me bisogna fare in modo che lui non si accorga che tu ci sei. Qualcuno pensa l’esatto contrario, cioè che più ci sei e più il pubblico ti ama. Invece secondo me è il contrario più ci sei e più il pubblico si stanca, specialmente se poi vai in televisione soltanto per... capisci... Penso che sia così... magari sbaglio, ma secondo me no. Tu cosa dici?». «Adrian», dopo la sospensione dello scorso febbraio anche per gli ascolti deludenti, torna in una versione completamente rinnovata, con Celentano in scena (a febbraio compariva a malapena), negli studi di Cologno Monzese (e non più il teatro Camploy di Verona), con il pubblico, una scenografia tutta nuova con un enorme ledwall sullo sfondo e un’orchestra diretta dal maestro Fio Zanotti. Nella seconda parte della serata, tornerà anche il cartoon «Adrian».</p>
      <h4>«Nella vita sono peggio»</h4>
      <p>E proprio su «Adrian», Celentano ha spiegato: «Io credo che il pubblico amerà più Adrian che Adriano,per cui fino a quando il pubblico non si accorgerà di Adrian io sarò salvo...».Ci saranno ancora le pause? «Le pause purtroppo ci sono sempre ed è abbastanza grave, a volte. Quando faccio una pausa, penso a riempirla. E non sempre ci riesco». Infine, quando Toffanin gli chiede: «Ma tu sei così anche nella vita?». E Celentano risponde: «No, nella vita sono peggio...».</p>
    </article>
  </body>
</html>
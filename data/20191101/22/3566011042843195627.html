<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543946.html/%D9%87%D8%A7%D8%AF%DB%8C-%D8%A7%D9%84%D8%B9%D8%A7%D9%85%D8%B1%DB%8C-%D8%AE%D9%88%D8%A7%D8%B3%D8%AA%D8%A7%D8%B1-%D8%AA%D8%BA%DB%8C%DB%8C%D8%B1-%D9%86%D8%B8%D8%A7%D9%85-%D9%BE%D8%A7%D8%B1%D9%84%D9%85%D8%A7%D9%86%DB%8C-%D8%B9%D8%B1%D8%A7%D9%82-%D8%A8%D9%87-%D8%B1%DB%8C%D8%A7%D8%B3%D8%AA-%D8%AC%D9%85%D9%87%D9%88%D8%B1%DB%8C-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T22:29:00+00:00"/>
    <meta property="og:title" content="هادی العامری خواستار تغییر نظام پارلمانی عراق به ریاست‌جمهوری شد"/>
    <meta property="og:description" content="رئیس ائتلاف الفتح عراق نظام پارلمانی در این کشور را ناکارآمد دانست و خواستار تغییرات در قانون اساسی عراق شد."/>
  </head>
  <body>
    <article>
      <h1>هادی العامری خواستار تغییر نظام پارلمانی عراق به ریاست‌جمهوری شد</h1>
      <address>
        <time datetime="2019-11-01T22:29:00+00:00">01 Nov 2019, 22:29</time>
      </address>
      <p>رئیس ائتلاف الفتح عراق نظام پارلمانی در این کشور را ناکارآمد دانست و خواستار تغییرات در قانون اساسی عراق شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ «هادی العامری»، رئیس ائتلاف الفتح در عراق می‌گوید نظام پارلمانی در این کشور شکست خورده و باید به دنبال نظام دیگری بود.</p>
      <p>او شامگاه جمعه (دهم آبان) طی بیانیه‌ای کوتاه، راه حل برون‌رفت از بحران کنونی عراق را اصلاح فرآیند سیاسی زیر نظر قانون اساسی این کشور دانست.</p>
      <p>عامری با بیان اینکه کشور عرق به اصلاحات و تغییرات ریشه‌ای در قانون اساسی نیاز دارد، گفت: «شکست سیستم پارلمانی در عراق محرز شده است برای همین، چاره‌ای جز تبدیل آن به نظامی که مناسب اوضاع ما باشد، نیست».</p>
      <p>نظام سیاسی در عراق نظام پارلمانی بوده و نخست‌وزیر در این کشور بالاترین مقام اجرایی است و منصب ریاست‌جمهوری بیشتر تشریفاتی و فاقد قدرت اجرایی است.</p>
      <p>رئیس ائتلاف الفتح عراق همچنین گفت که شوراهای شهر و استانداری‌ها نیز از جمله سازمان‌هایی است که شکستشان ثابت شده و باید این شوراها لغو شده و مردم بتوانند استاندار را مستقیما انتخاب کنند.</p>
      <p>عراق از ماه اکتبر شاهد اعتراضات مردمی به وضعیت بد اقتصادی و معیشتی و وجود فساد در دولت است. با این حال با فرارسیدن ایام اربعین حسینی (ع)، اعتراض‌ها به بعد از پایان اربعین (۲۵ اکتبر: سوم آبان) موکول شد. دور دوم این اعترا‌ض‌ها از جمعه هفته قبل آغاز شده و همچنان ادامه دارد.</p>
      <p>انتهای پیام/</p>
    </article>
  </body>
</html>
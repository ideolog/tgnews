<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_02/regno-unito-nuove-imposte-controlli-corbyn-all-attacco-milionari-britannici-fa-nomi-ca9b8ec6-fd6f-11e9-8a58-4dee50fcf96c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-01T22:00:00+00:00"/>
    <meta property="og:title" content="Regno Unito, nuove imposte e controlli: Corbyn all’attacco dei milionari britannici (e fa i nomi)"/>
    <meta property="og:description" content="Nuove imposte, controlli governativi e una stretta sulle scuole private: il leader del Labour Party lancia la sfida ai maxi patrimoni. E fa i nomi dei milionari finiti nel mirino"/>
  </head>
  <body>
    <article>
      <h1>Regno Unito, nuove imposte e controlli: Corbyn all’attacco dei milionari britannici (e fa i nomi)</h1>
      <h2>Il leader del Partito Laburista lancia la sfida ai maxi patrimoni. In molti già pensano alla fuga in caso di vittoria del partito ora all’opposizione</h2>
      <address><time datetime="2019-11-01T22:00:00+00:00">01 Nov 2019, 22:00</time> by <a rel="author">Redazione Online</a></address>
      <p>Crociata di <b>Jeremy Corbyn </b>contro gli ultra ricchi del Regno Unito. In caso di vittoria alle elezioni del 12 dicembre, il leader dei laburisti inglesi ha annunciato di voler «abbattere un sistema corrotto e costruire un Paese più giusto che si prenda genuinamente cura di tutti». Un chiaro messaggio ai detentori dei patrimoni più cospicui. «Queste elezioni - ha detto - sono un’occasione unica per trasformare la nostra nazione e garantire che nessuno venga lasciato indietro».</p>
      <h4>Nomi e cognomi</h4>
      <p>Cinque i milionari finiti nel mirino del capo dell’opposizione di Westminster, esponenti di spicco di un’«élite» formata da «pochi privilegiati» che beneficerebbero, a suo dire, di un «sistema truccato» per lucrare a spese della collettività. <br/>Il primo è <b>Mike Ashley</b>, proprietario della catena di negozi Sports Direct, «il miliardario che non paga adeguatamente il suo staff e sta facendo colare a picco il Newcastle United». Poi c’è <b>Crispin Odey</b>, spregiudicato manager della finanza londinese, «che ha fatto i milioni scommettendo contro il Paese e la miseria altrui e dona ingenti somme di denaro a Boris Johnson e al Partito Conservatore». A seguire <b>Jim Ratcliffe</b>, amministratore delegato di Ineos, «l’uomo più ricco della Gran Bretagna che ha guadagnato i suoi soldi inquinando l’ambiente», e il giovane duca di Wellington <b>Hugh Grosvenor</b>, «il disonesto padrone di casa che ha tentato di sfrattare interi blocchi di famiglie per far posto ad appartamenti di lusso». Ultimo ma non ultimo, il più ricco - nonché il più conosciuto - dei citati: il magnate australiano dell’editoria <b>Rupert Murdoch</b>, fondatore e proprietario di News Corp, «il cui impero diffonde propaganda per supportare il sistema».</p>
      <h4>La grande fuga?</h4>
      <p>Come prevedibile, l’affondo di Corbyn ha provocato non poca apprensione tra i più abbienti cittadini d’oltremanica. Principali minacce, l’introduzione di <b>nuove imposte</b> sui redditi personali e di impresa, <b>controlli governativi</b> sui capitali e una<b> stretta</b><b> sulle scuole private</b>, comprese quelle d’eccellenza. Tutti punti presenti nei più recenti programmi elettorali del partito.<br/>Ecco perché, come riferito al Guardian dall’amministratore delegato di una locale società di consulenza, «dal punto di vista dei patrimoni più alti, un governo laburista guidato da Corbyn rappresenta una minaccia molto più grande rispetto alla Brexit». Così, sono già in molti a essersi mossi per non farsi trovare impreparati qualora il Labour Party dovesse davvero vincere le elezioni. «Circa l’80% dei nostri clienti — ha spiegato un dirigente del prestigioso studio legale Pinsent Masons — è preoccupato delle possibili implicazioni che deriverebbero da uno scenario del genere. Sperano sinceramente che non si verifichi, ma vogliono essere pronti anche in caso contrario». Ancora più esplicito, infine, un socio di Boodle Hatfield, altra law firm di alto livello: «I trasferimenti di denaro sono già stati predisposti: in molti casi manca solo la firma sul contratto. In caso di successo dei Labour, in molti telefoneranno ai propri avvocati nelle prime ore del 13 dicembre». <br/>Ad oggi i sondaggi danno comunque in <b>netto vantaggio </b>il Partito Conservatore del premier uscente Boris Johnson, con un gradimento complessivo del 36-37%.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_02/lettere-fine-vita-d80d844c-fdb5-11e9-8a58-4dee50fcf96c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-01T22:00:00+00:00"/>
    <meta property="og:title" content="Le 772 mail all’«Associazione Coscioni»: lettere dal fine vita"/>
    <meta property="og:description" content="Sofferenza e pietà, le parole dei malati per chiedere «una morte dignitosa». Le abbiamo lette"/>
  </head>
  <body>
    <article>
      <h1>Le 772 mail all’«Associazione Coscioni»: lettere dal fine vita</h1>
      <h2>Sofferenza e pietà, le parole dei malati per chiedere «una morte dignitosa». Le abbiamo lette</h2>
      <address>
        <time datetime="2019-11-01T22:00:00+00:00">01 Nov 2019, 22:00</time>
      </address>
      <p>Si fatica a immaginarli. Soli, davanti allo spazio bianco di una email. Uomini e donne che scrivono lettere dal loro fine vita. Le dita battono sulla tastiera: «Ormai non riesco più a lavarmi, vestirmi, mangiare, stappare una bottiglia d’acqua...». «Ho dolori atroci e persistenti (...) sono giunto al limite della sopportazione umana». «Ho delle amiche che stanno facendo di tutto per convincermi a lottare ma io non ne ho più la forza». «Ho chiesto tante volte ai medici di aiutarmi a morire ma è stato inutile, sto pensando al suicidio ma ho paura di non riuscirci». Una riga dopo l’altra per raccontare esistenze tenute in ostaggio dalla sofferenza e per chiedere informazioni sulla dolce morte. Sono le email che arrivano alla casella di posta elettronica dell’Associazione Luca Coscioni. Parole messe in fila per chiedere che la morte non torturi la vita che rimane. A marzo del 2015 Marco Cappato e Mina Welby annunciarono la loro disobbedienza civile: avrebbero accompagnato chi chiedeva aiuto per andare a morire in Svizzera con il suicidio assistito. Quella disobbedienza è diventata una campagna dell’Associazione Coscioni (alla quale entrambi sono legati) che da allora in poi ha tenuto traccia delle richieste di aiuto arrivate via email: fino a oggi 772 persone, nessuna anonima, uomini e donne in egual misura, la gran parte fra i 60 e gli 80 anni, ma anche giovani fra i 20 e i 30.</p>
      <slideshow>
        <figure>
          <img src="https://images2.corriereobjects.it/methode_image/2017/02/28/Salute/Foto%20Salute%20-%20Trattate/bettamin-k60D-U43290416999899ycD-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/Video/2018/01/05/Spettacoli/Foto%20Spettacoli%20-%20Trattate/videotestamento_di_marina_ripa_di_meana_656_ori_crop_MASTER__0x0.jpg"/>
        </figure>
        <figure>
          <img src="https://images2.corriereobjects.it/methode_image/2017/02/28/Salute/Foto%20Salute%20-%20Trattate/0d7489343b47660e3f05f8111fa9b4b0-k60D-U43290416999899BmH-593x443@Corriere-Web-Sezioni.jpg"/>
        </figure>
        <figcaption>Sedazione profonda, suicidio assistito, eutanasia: cosa sono e le differenze</figcaption>
      </slideshow>
      <h4>«Tortura»</h4>
      <p>Tutti ricevono una risposta. Il più delle volte sono informazioni sulle cure palliative, sull’interruzione delle terapie, sulle leggi e i divieti nel nostro Paese, su contatti e regole delle strutture elvetiche alle quali chi scrive vorrebbe rivolgersi. Davanti a sofferenze psichiche o problemi di depressione cronica si spiega sempre che la via del suicidio assistito è molto difficile anche in Svizzera. Ovviamente non tutti gli autori delle email muoiono come scrivono di desiderare ma mentre descrivono se stessi, la loro vita e la loro non-vita, pensano al suicidio assistito come sola via di fuga dal dolore che provano o che verrà. Uomo, 52 anni: «Ho un tumore raro in metastasi maligna (...) vogliono sperimentare la cura di chemio più aggressiva che ci sia. Proverò a fare questi due cicli, se non ci saranno risposte positive non intendo fare la cavia. Io francamente la fine dei miei, torturati dai medici non la voglio fare. Voglio poter morire in santa pace e come dico io, con dignità e non ridotto a larva umana...».</p>
      <h4>«Penose e dolorose sofferenze»</h4>
      <p>«Sono sposata e madre di tre figli» racconta di sé una donna di 66 anni. «Mi è stato diagnosticato un linfoma prima e la sclerosi laterale amiotrofica dopo (...) Il mio stato di salute, i tumori che mi accompagnano mi portano a decidere di affrontare un fine vita dignitoso, senza aspettare che sia immobilizzata in un lettino come un vegetale ad attendere la morte (...) Vorrei evitare a me e ai miei familiari lunghe, penose e dolorose sofferenze».Qualcuno si fa portavoce di altri: «Il papà della mia compagna ha 95 anni, è su una sedia a rotelle attaccato all’ossigeno. Non ce la fa più, dice di non voler più andare avanti e ci chiede di informarci anche sulla Svizzera. Cosa possiamo fare per aiutarlo? A un certo punto non si può parlare di tortura?».Molti, moltissimi in lotta contro malattie neurodegenerative, fanno riferimento alla storia celebre di Dj Fabo, cieco e tetraplegico dopo un incidente stradale e accompagnato a morire a Zurigo da Marco Cappato. Tutti sperano — come ha fatto lui — di poter scegliere quando andarsene. Specie se pensano al futuro che li aspetta: «Ho 68 anni e sono affetto da una sindrome che mi porterà alla paralisi anche se non ne conosco i tempi esatti. Vorrei informazioni per poter in futuro porre fine alla mia sofferenza», scrive uno di loro.</p>
      <slideshow>
        <figure>
          <img src="https://images2.corriereobjects.it/methode_image/2019/09/26/Salute/Foto%20Salute%20-%20Trattate/WCCOR1_0L3A5DEA-k8WD-U31401265924192RKH-593x443@Corriere-Web-Sezioni.JPG"/>
        </figure>
        <figure>
          <img src="https://images2.corriereobjects.it/methode_image/2019/09/26/Salute/Foto%20Salute%20-%20Trattate/13812698-k8WD-U31401265924192czF-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/09/26/Salute/Foto%20Salute%20-%20Trattate/07DBS02G01_01_01-k8WD-U31401265924192IeE-593x443@Corriere-Web-Sezioni.jpg"/>
        </figure>
        <figcaption>Fine vita, che cosa cambia? Domande e risposte</figcaption>
      </slideshow>
      <h4>«Mi chiede di te...»</h4>
      <p>Una donna si rivolge direttamente a Marco Cappato. «Buongiorno Marco, ti contatto perché siamo disperati per la situazione di nostro padre malato di cancro alle ossa. Continua a chiedermi di te... Non avrei mai pensato di dirlo perché siamo sempre stati contrari ma vedendo soffrire lui ora la pensiamo anche noi come te». La parola più citata è sofferenza. E anche quando non è scritta è lì, fra le righe. Un malato di Sla, 66 anni: «La malattia ha avuto una progressione lenta, poi due anni fa il declino. Non riesco a deglutire e quindi perdo peso, sono 27 chili. Riesco ancora a fare piccoli movimenti e parlare molto, molto lentamente. Soffro come un cane e non c’è modo di accedere alla terapia del dolore perché è riservata solo ai malati oncologici e terminali. Ma il mio cervello, ahimè, funziona anche troppo e pensando a cosa dovrò ancora affrontare desidero solo finire questa mia esistenza. Vorrei le cure palliative e la morte medicalmente assistita...». Non soltanto email per l’Associazione Coscioni. Al centralino di Exit Italia, onlus in contatto con le strutture svizzere per il suicidio assistito, arrivano in media novanta telefonate alla settimana di «gente disperata» che non vuole più vivere, come dice il suo presidente Emilio Coveri. La Corte Costituzionale ha dichiarato non punibile Marco Cappato per aver accompagnato in Svizzera Dj Fabo e il Parlamento — in teoria — dovrebbe ora occuparsi della materia. Ma non lo fa. Mesi, anni di sofferenze indicibili deformano la vita di malati in condizioni gravissime e irreversibili. A volte il dolore può diventare insopportabile, si può anche sognare di morire.</p>
    </article>
  </body>
</html>
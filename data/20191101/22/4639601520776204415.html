<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/02/finance/dbrs-anavathmise-to-trend-se-thetiko-apo-stathero/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-01T22:09:11+00:00"/>
    <meta property="og:title" content="DBRS: Αναβάθμισε το trend σε θετικό από σταθερό"/>
    <meta property="og:description" content="Όπως αναφέρει ο οίκος σε ανακοίνωσή του, η επιβεβαίωση του αξιόχρεου «αντανακλά το γεγονός ότι η Ελλάδα βγαίνει από τα χρόνια της κρίσης»"/>
  </head>
  <body>
    <article>
      <h1>DBRS: Αναβάθμισε το trend σε θετικό από σταθερό</h1>
      <h2>Όπως αναφέρει ο οίκος σε ανακοίνωσή του, η επιβεβαίωση του αξιόχρεου «αντανακλά το γεγονός ότι η Ελλάδα βγαίνει από τα χρόνια της κρίσης»</h2>
      <address><time datetime="2019-11-01T22:09:11+00:00">01 Nov 2019, 22:09</time> by <a rel="author">ΤοΒΗΜΑ Team</a></address>
      <p>O οίκος πιστοληπτικής αξιολόγησης DBRS επιβεβαίωσε αργά το βράδυ του Σαββάτου το μακροπρόθεσμο αξιόχρεο της Ελλάδας στη βαθμίδα ΒΒ (χαμηλό), ενώ αναβάθμισε την τάση του (trend) σε θετική από σταθερή, καθώς διαπίστωσε πρόοδο από αρκετές απόψεις μετά την τελευταία αξιολόγησή του. Σημειώνεται ότι η τελευταία αξιολόγηση του DBRS έγινε στις 3 Μαΐου φέτος, όταν αναβάθμισε το αξιόχρεο της Ελλάδας σε ΒΒ (χαμηλό) από Β (υψηλό).</p>
      <p>Όπως αναφέρει ο οίκος σε ανακοίνωσή του, η επιβεβαίωση του αξιόχρεου «αντανακλά το γεγονός ότι η Ελλάδα βγαίνει από τα χρόνια της κρίσης και διατρέχει το τρίτο συνεχόμενο ανάπτυξης. Οι στόχοι για το πρωτογενές πλεόνασμα είναι σε τροχιά. Υπάρχει ένα μεγάλο ταμειακό απόθεμα ασφαλείας που αντιστοιχεί στις δανειακές ανάγκες του δημόσιου τομέα για περίπου δύο χρόνια και το κόστος δανεισμού βρίσκεται στο χαμηλότερο επίπεδο μετά την κρίση».</p>
      <p>
        <a href="https://www.in.gr/2019/11/02/greece/megara-sokaroun-oi-apokalypseis-o-drastis-filise-paidi-tou-prin-skotosei-ton-kouniado-tou/">Διαβάστε ακόμη : Μέγαρα - Ο δράστης φίλησε το παιδί του πριν σκοτώσει τον κουνιάδο του</a>
      </p>
      <p>Ο οίκος σημειώνει ότι το βάρος του δημόσιου χρέους είναι μεγάλο και εκτιμάται από την κυβέρνηση ότι θα ανέλθει στο 173,3% του ΑΕΠ στο τέλος του 2019. Ωστόσο, προσθέτει, το υψηλό δημόσιο χρέος μετριάζεται σε κάποιο βαθμό από την πολύ μεγάλη μέση διάρκεια αποπληρωμής του και από το γεγονός ότι το μεγαλύτερο μέρος του κατέχουν ευρωπαϊκοί θεσμοί.</p>
      <p>«Μετά την τελευταία αξιολόγηση του αξιόχρεου έχει γίνει πρόοδος από αρκετές απόψεις, που οδηγεί στη θετική τάση», τονίζει ο οίκος, προσθέτοντας ότι υπάρχει μία νέα κυβέρνηση που έχει πλειοψηφία στη Βουλή «με ισχυρή δέσμευση και δυναμική στη θέσπιση της μεταρρυθμιστικής ατζέντας της. Η ενεργή στρατηγική για το δημόσιο χρέος έχει παγιώσει την πρόσβαση στις αγορές και επιπρόσθετα η Ελλάδα είναι σε τροχιά να αποπληρώσει πρόωρα ποσό 2,7 δισ. ευρώ του σχετικά πιο ακριβού χρέους της στο ΔΝΤ. Επιπλέον, το σχήμα προστασίας στοιχείων ενεργητικού «Ηρακλής» φαίνεται ότι θα στηρίξει την αφαίρεση από τους ισολογισμούς των τραπεζών των μη εξυπηρετούμενων ανοιγμάτων τους, ενώ οι έλεγχοι στην κίνηση κεφαλαίων ήρθησαν πλήρως την 1η Σεπτεμβρίου του 2019».</p>
      <p>Πηγή ΑΠΕ – ΜΠΕ</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/10/29/finance/ellinika-omologa-sp-kai-esm-rixnoun-se-istorika-xamila-tis-apodoseis/"/>
        <a href="https://www.tovima.gr/2019/10/23/finance/kokkina-daneia-ston-iroismo-tou-irakli-elpizoun-trapezes-oikonomia/"/>
        <a href="https://www.tovima.gr/2019/10/23/finance/neo-rali-sta-omologa-anavathmisi-tis-oikonomias-vlepei-i-agora/"/>
        <a href="https://www.tovima.gr/2019/10/20/finance/staikouras-apo-ouasigkton-aytoi-einai-oi-eksi-aksones-gia-tin-oikonomia/"/>
        <a href="https://www.tovima.gr/2019/09/27/politics/paralirima-akar-kai-propagandistiko-vinteo-peri-tourkikis-limnis-sti-mesogeio/"/>
        <a href="https://www.tovima.gr/2019/07/09/finance/dbrs-aisiodoksa-ta-apotelesmata-ton-ellinikon-eklogon-gia-to-aksioxreo-tis-xoras/"/>
        <a href="https://www.tovima.gr/2019/05/30/finance/eurobank-me-stiriksi-apo-to-eksoteriko-kerdi-27-ekat-eyro-sto-a%ce%84-trimino/"/>
        <a href="https://www.tovima.gr/2019/05/04/finance/anavathmisi-tis-elladas-se-vv-low-apo-ton-kanadiko-oiko-dbrs/"/>
      </related>
    </article>
  </body>
</html>
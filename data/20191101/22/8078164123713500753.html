<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_02/ancelotti-squalifica-confermata-figlio-davide-panchina-la-roma-a65255d8-fd68-11e9-8a58-4dee50fcf96c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-01T22:00:00+00:00"/>
    <meta property="og:title" content="Ancelotti, squalifica confermata: il figlio Davide in panchina con la Roma"/>
    <meta property="og:description" content="Il tecnico impossibilitato a guidare il Napoli nell’anticipo: le redini all’Olimpico passano all’erede trentenne, patentino Uefa a pieni voti, già collaboratore nel Psg e nel Bayern"/>
  </head>
  <body>
    <article>
      <h1>Ancelotti, squalifica confermata: il figlio Davide in panchina con la Roma</h1>
      <h2>Il tecnico impossibilitato a guidare il Napoli nell’anticipo: le redini all’Olimpico passano all’erede trentenne, patentino Uefa a pieni voti, già collaboratore nel Psg e nel Bayern</h2>
      <address><time datetime="2019-11-01T22:00:00+00:00">01 Nov 2019, 22:00</time> by <a rel="author">Monica Scozzafava</a></address>
      <p>Ancelotti ha fatto sentire la sua voce nell’aula della I sezione della Corte sportiva di Appello di Roma, presieduta da Lorenzo Attolico, ma evidentemente non è bastato. In panchina contro la Roma ci sarà suo figlio Davide, ed è un battesimo di fuoco. Chiamato ancora una volta a dimostrare di non essere soltanto «figlio di».<br/>Venti minuti di audizione per provare a far valere prima di tutto un principio, la sua serietà nel parapiglia finale di Napoli-Atalanta, quando in campo c’era mezza squadra a contestare l’arbitro Giacomelli per non aver concesso il rigore per fallo di Kjaer su Llorente.</p>
      <h4>Cartellino rosso</h4>
      <p>Ancelotti era stato allontanato con il cartellino rosso, reo di aver contestato in campo a gioco fermo. La squalifica di una giornata è stata confermata. Ha atteso il responso in ritiro con la squadra, ed ha consegnato il testimone a suo figlio. Il destino, a volte, ci mette del suo: quaranta anni dopo l’esordio da calciatore in serie A di Carlo Ancelotti in un Roma-Milan, sabato alle 15 all’Olimpico il debutto come allenatore di suo figlio Davide. Trent’anni, la passione per il calcio, gli inizi (deludenti) come giocatore nella primavera del Milan e la successiva convinzione di seguire le orme di papà come allenatore. Il cognome così ingombrante è stato un ostacolo in più, ma alla fine anche Ronaldo (non certo uno qualunque) si era convinto che la famiglia era molto altro che un «affare».</p>
      <h4>Pieni voti</h4>
      <p>La laurea in Scienze motorie di Davide, prima di iniziare lo stage come preparatore al Psg con il padre, fu premiata come miglior tesi dell’anno accademico e Carletto quel giorno lo raggiunse da Parigi con un aereo privato. Il patentino Uefa a Piacenza fu conseguito con il voto più alto. Al Psg lo stage da preparatore, collaboratore al Real e vice al Bayern ma solo perché quello che c’era andò via. Ancelotti pensò: meglio fidarsi di chi già conosce il metodo. Un cognome così pesa a prescindere, e prima al Bayern, poi a Napoli le voci di dissenso sull’«affare di famiglia» si sono fatte sentire. Davide sta per mettere ulteriormente alla prova le sue conoscenze, scrollarsi di dosso l’etichetta di «privilegiato». L’Olimpico è un palcoscenico di bei ricordi e tante speranze, e il destino ci ha messo del suo.<br/>Suo padre gli ha trasmesso serenità, ne avrà bisogno: contro la Roma è uno spareggio per la zona Champions, serviranno calma e sangue freddo. Soprattutto in panchina.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/soutez-tymu-na-ms-drevorubcu-vyhrala-australie-cesi-byli-pati/1816221?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T22:42:00+00:00"/>
    <meta property="og:title" content="Soutěž týmů na MS dřevorubců vyhrála Austrálie, Češi byli pátí"/>
    <meta property="og:description" content="Praha - Páteční štafetovou soutěž týmů na mistrovství světa v dřevorubeckých sportech Stihl Timbersports v Praze vyhrála Austrálie před Novým Zélandem, USA a Polskem. Austrálie obhájila titul z loňského šampionátu v Liverpoolu. Český tým zopakoval páté místo. V osmifinále vyřadil Rakušany, ve čtvrtfinále nestačil na USA. Šampionát se koná v pátek a v sobotu v Průmyslovém paláci na Výstavišti v Praze 7."/>
  </head>
  <body>
    <article>
      <h1>Soutěž týmů na MS dřevorubců vyhrála Austrálie, Češi byli pátí</h1>
      <address><time datetime="2019-11-01T22:42:00+00:00">01 Nov 2019, 22:42</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Páteční štafetovou soutěž týmů na mistrovství světa v dřevorubeckých sportech Stihl Timbersports v Praze vyhrála Austrálie před Novým Zélandem, USA a Polskem. Austrálie obhájila titul z loňského šampionátu v Liverpoolu. Český tým zopakoval páté místo. V osmifinále vyřadil Rakušany, ve čtvrtfinále nestačil na USA. Šampionát se koná v pátek a v sobotu v Průmyslovém paláci na Výstavišti v Praze 7.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1572640822_P201911010968601.jpg"/>
        </figure>
        <figure>
          <img src="https://i3.cn.cz/6/1572640897_P201911010970101.jpg"/>
        </figure>
        <figure>
          <img src="https://i3.cn.cz/6/1572641255_P201911010975301.jpg"/>
        </figure>
        <figure>
          <img src="https://i3.cn.cz/6/1572642265_P201911010988301.jpg"/>
        </figure>
        <figure>
          <img src="https://i3.cn.cz/6/1572642313_P201911010988401.jpg"/>
        </figure>
        <figure>
          <img src="https://i3.cn.cz/6/1572642332_P201911010988801.jpg"/>
        </figure>
      </slideshow>
      <p>Soutěže se zúčastnilo celkem 20 týmů, od osmifinále se bojovalo vyřazovacím způsobem. Český tým nastoupil ve složení Martin Komárek, Martin Roušal, Leoš Klíma, Jan Holub, Martin Kalina a Matyáš Klíma. V každém kole nastoupila za dané družstvo čtveřice závodníků. Ve dvou disciplínách používali sekeru, v jedné ruční pilu a v další motorovou pilu.</p>
      <p>Téměř tříhodinovou soutěž sledovala vyprodaná hala, ve které se tísnilo 2500 diváků. Vstupenky byly vyprodány zhruba měsíc po zahájení prodeje.</p>
      <p>V sobotu se koná soutěž jednotlivců. Nastoupí do ní 12 závodníků z různých zemí, jde o šampiony daných států v letošním roce. Česko bude reprezentovat osmadvacetiletý Martin Roušal, v civilu městský policista. Proti soutěži týmů přibudou dvě disciplíny navíc.</p>
      <p>Kořeny tohoto sportu jsou v Austrálii, na Novém Zélandu, v USA a Kanadě. Soutěž byla založena v 80. letech minulého století.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/salute/nutrizione/cards/gli-alimenti-non-sono-assimilati-tutti-stesso-modo-non-si-tratta-solo-genetica/che-cosa-influisce-metabolismo_principale.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-01T22:00:00+00:00"/>
    <meta property="og:title" content="Gli alimenti non sono assimilati da tutti nello stesso modo, e non si tratta solo di genetica"/>
    <meta property="og:description" content="Studi recenti sui gemelli segnalano che ognuno reagisce diversamente al cibo e molti parametri sono modificabili. Presto le diete su misura"/>
  </head>
  <body>
    <article>
      <h1>Gli alimenti non sono assimilati da tutti nello stesso modo, e non si tratta solo di genetica</h1>
      <address><time datetime="2019-11-01T22:00:00+00:00">01 Nov 2019, 22:00</time> by <a rel="author">Silvia Turin</a></address>
      <p>I nutrizionisti sanno bene che nessuna strategia per la perdita di peso funziona per tutti e che le persone mostrano differenze sorprendenti nelle loro risposte fisiologiche ai vari alimenti. Che cosa spiega un funzionamento così dissimile del metabolismo individuale? Non si tratta di genetica, o almeno non solo. L’anno scorso per chiarire la faccenda Tim Spector e Sarah Berry, epidemiologi delKing’s College di Londra e Andrew Chan della Harvard Medical School, hanno avviato Predict, uno degli esperimenti più completi mai tentati per esaminare le risposte individuali al cibo. I risultati preliminari sono stati presentati alla conferenza annuale dell’American Society for Nutrition. Lo studio ha coinvolto 700 gemelli identici e ha raccolto dati su quasi tutto ciò che può influire sul metabolismo: microbiota (l’insieme dei batteri che vivono nel nostro intestino), durata del sonno, esercizio fisico, composizione del grasso corporeo e altro ancora. Il team ha documentato le variazioni nel modo in cui i partecipanti hanno metabolizzato grassi e carboidrati e ha concluso che i geni svolgono un ruolo limitato in questo campo.</p>
      <figure>
        <img src="https://images2.corriereobjects.it/methode_image/2019/10/19/Salute/Foto%20Salute%20-%20Trattate/GettyImages-831093488-k0PE-U314021948131241h-593x443@Corriere-Web-Sezioni.jpg?v=201911021238"/>
        <figcaption>(Getty images)</figcaption>
      </figure>
      <aside>Scheda 1 di 5<br/><br/>INDIETRO<a href="https://www.corriere.it/salute/nutrizione/cards/gli-alimenti-non-sono-assimilati-tutti-stesso-modo-non-si-tratta-solo-genetica/quanto-conta-genetica.shtml"> AVANTI</a></aside>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/01/jharkhand-poll-announced-bjp-aims-to-win-65-plus-seats.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-01T22:15:00+00:00"/>
    <meta property="og:title" content="ജാർഖണ്ഡിൽ ‘ഡബിൾ എൻജിൻ’ സർക്കാരിന് ബിജെപി; മഹാസഖ്യത്തിൽ പ്രതിപക്ഷം"/>
    <meta property="og:description" content="റാഞ്ചി ∙ ലോക്സഭ തിരഞ്ഞടുപ്പിലെ സമ്പൂർണ മേധാവിത്വത്തിനും മഹാരാഷ്ട്ര, ഹരിയാന നിയമസഭാ തിരഞ്ഞെടുപ്പുകളിലെ അപ്രതീക്ഷിത തിരിച്ചടികൾക്കും ശേഷം.Jharkhand Assembly Polls 2019. Election Commission. Jharkhand poll dates announced. Jharkhand Assembly. Jharkhand politics. Manorama News. Manorama Online. Latest News. Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ജാർഖണ്ഡിൽ ‘ഡബിൾ എൻജിൻ’ സർക്കാരിന് ബിജെപി; മഹാസഖ്യത്തിൽ പ്രതിപക്ഷം</h1>
      <address><time datetime="2019-11-01T22:15:00+00:00">01 Nov 2019, 22:15</time> by <a rel="author">മനോരമ ലേഖകൻ</a></address>
      <p>റാഞ്ചി ∙ ലോക്സഭ തിരഞ്ഞടുപ്പിലെ സമ്പൂർണ മേധാവിത്വത്തിനും മഹാരാഷ്ട്ര, ഹരിയാന നിയമസഭാ തിരഞ്ഞെടുപ്പുകളിലെ അപ്രതീക്ഷിത തിരിച്ചടികൾക്കും ശേഷം മൂന്നാമങ്കത്തിന് ഒരുങ്ങി ബിജെപി. നവംബർ 30 മുതൽ അഞ്ചു ഘട്ടങ്ങളിലായി ജാർഖണ്ഡ് നിയമസഭാ തിരഞ്ഞെടുപ്പ് നടക്കും. ഡിസംബർ 23നാണു വോട്ടെണ്ണൽ. മഹാരാഷ്ട്രയിലും ഹരിയാനയിലും അധികാരം കിട്ടിയില്ലെങ്കിലും കടുത്ത പോരാട്ടം കാഴ്ചവയ്ക്കാൻ സാധിച്ചതിലെ ഊർജവുമായാണ് കോൺഗ്രസ് തിരഞ്ഞെടുപ്പിനെ നേരിടുന്നത്.</p>
      <p>
        <b>ഘർ ഘർ രഘുബർ</b>
      </p>
      <p>2014ലെ തിരഞ്ഞെടുപ്പിൽ 37 സീറ്റാണ് ബിജെപിക്കു ലഭിച്ചത്. സഖ്യകക്ഷിയായ ഓൾ ജാർഖണ്ഡ് സ്റ്റുഡന്റ്സ് യൂണിയൻ (എജെഎസ്‌യു) നേടിയ 5 സീറ്റുമായി ചേർന്നാണ് അന്നു ബിജെപി സർക്കാർ രൂപീകരിച്ചത്. എന്നാൽ ഇത്തവണ 81 അംഗ നിയമസഭയിൽ 65 ലധികം സീറ്റു നേടി ഒറ്റയ്ക്ക് അധികാരത്തിലേറുക എന്ന ലക്ഷ്യവുമായാണ് രഘുബർദാസിന്റെ നേതൃത്വത്തിലുള്ള സർക്കാർ തിരഞ്ഞെടുപ്പു ഗോധയിൽ ഇറങ്ങുന്നത്. ലോക്സഭാ തിരഞ്ഞടുപ്പിൽ 14 മണ്ഡലങ്ങളിൽ 12 ഉം എൻഡിഎ സ്വന്തമാക്കിയിരുന്നു. ‘ഡബിൾ എൻജിൻ സർക്കാർ’ വരുന്നതിലെ നേട്ടങ്ങൾ ചൂണ്ടിക്കാട്ടിയായിരിക്കും ബിജെപിയുടെ പ്രചാരണം. അതായത് രഘുബർദാസ് സർക്കാർ റാഞ്ചിയിലും മോദി സർക്കാർ ഡൽഹിയിലും.</p>
      <p>ജാർഖണ്ഡിൽ അ‍ഞ്ച് വർഷ കാലാവധി പൂർത്തിയാക്കുന്ന ആദ്യ സർക്കാരാണ് ബിജെപി– എജെഎസ്‌യു സർക്കാർ. 2014 വരെ ഒരു രാഷ്ട്രീയ പാർട്ടിക്കോ തിരഞ്ഞെടുപ്പിനു മുൻപു രൂപീകരിച്ച സഖ്യത്തിനോ ജാർഖണ്ഡിൽ ഭൂരിപക്ഷം കിട്ടിയിട്ടില്ല. നിരവധി പരീക്ഷണങ്ങൾക്കും രാഷ്ട്രീയ കുതിരക്കച്ചവടങ്ങൾക്കും തട്ടകമായ സംസ്ഥാനമാണ് ജാർഖണ്ഡ്. 2006 ൽ മുൻനിര രാഷ്ട്രീയ കക്ഷികളുടെ പിന്തുണയോടെ സ്വതന്ത്രനായി മത്സരിച്ച മധു കോഡ മുഖ്യമന്തിയായി അധികാരത്തിലേറുന്നതിനു വരെ ജാർഖണ്ഡ് സാക്ഷിയായി. ഗോത്ര വിഭാഗത്തിൽ നിന്നല്ലാതെ സംസ്ഥാനത്തിന്റെ മുഖ്യമന്ത്രിയാകുന്ന ആദ്യ ആളാണ് രഘുബർദാസ്. 2011ലെ സെൻസസ് പ്രകാരം ആകെയുള്ള വോട്ടർമാരിൽ 26 ശതമാനമാണ് സംസ്ഥാനത്തെ ഗോത്ര വിഭാഗത്തിനുള്ളത്.</p>
      <p>‘നാല് തത്വങ്ങളിൽ ഊന്നിയാണ് ബിജെപി ഈ തിരഞ്ഞെടുപ്പിൽ മത്സരിക്കുന്നത്. വികസനം, ദേശീയത, 65 പ്ലസ് സീറ്റ്, പിന്നെ ‘ഘർ ഘർ രഘുബറും’. കഴിഞ്ഞ അഞ്ച് വർഷത്തിനിടെ രഘുബർ ദാസ് സർക്കാരും നരേന്ദ്ര മോദി സർക്കാരും എന്തൊക്കെ ചെയ്തെന്നു വോട്ടർമാർക്കു കൃത്യമായ ധാരണയുണ്ട്. മഹാരാഷ്ട്ര, ഹരിയാന തിരഞ്ഞെടുപ്പുകളെ ജാർഖണ്ഡുമായി താരതമ്യം ചെയ്യാൻ സാധിക്കില്ല. ജാർഖണ്ഡ് പരമ്പരാഗതമായി ബിജെപിയുടെ ഉറച്ചകോട്ടയാണ്. മഹാരാഷ്ട്ര, ഹരിയാന ഫലങ്ങൾ ജാർഖണ്ഡിലെ അജൻഡകളെ ബാധിക്കില്ല. ബിജെപിക്കു സംസ്ഥാനത്തു വ്യക്തമായ ഒരു മുഖമുണ്ട്’ – ബിജെപി വക്താവ് പ്രതുൽ ഷഹ്ദിയോ പറഞ്ഞു.</p>
      <p>
        <b>മഹാസഖ്യമായി പ്രതിപക്ഷം</b>
      </p>
      <p>കൊഴിഞ്ഞുപോക്കിന്റെ ക്ഷീണത്തിലാണ് ജാർഖണ്ഡിലെ പ്രതിപക്ഷ കക്ഷികൾ. കഴിഞ്ഞ മാസം ആകെ ആറ് എംഎൽഎമാരാണ് വിവിധ കക്ഷികളിൽ നിന്നായി ബിജെപിയിൽ ചേർന്നത്. കോൺഗ്രസിൽ നിന്നും ജാർഖണ്ഡ് മുക്തി മോർച്ചയിൽ (ജെഎംഎം) നിന്നും രണ്ടും വീതവും ഒരു ജാർഖണ്ഡ് വികാസ് മോർച്ച– പ്രജാതാന്ത്രിക്ക് (ജെവിഎം–പി) എംഎൽഎയും ഒരു സ്വതന്ത്രനുമാണ് ബിജെപിയിൽ ചേർന്നത്.</p>
      <p>എന്നാൽ എംഎൽമാരുടെ കൊഴിഞ്ഞുപോക്ക് തിരഞ്ഞെടുപ്പിനെ ഒരു തരത്തിലും ബാധിക്കില്ലെന്നും ജാർഖണ്ഡിൽ ബിജെപി നാമാവേഷമാകുമെന്നു സംസ്ഥാന കോൺഗ്രസ് പ്രസിഡന്റ് രാമേശ്വർ ഒറയോൺ പറയുന്നു. ഹരിയാനയിലും മഹാരാഷ്ട്രയിലും അവർ പ്രതീക്ഷിച്ചതിലും വളരെ കുറവാണ് അവർക്കു ലഭിച്ചത്. ബിജെപിയെ അധികാരത്തിൽ നിന്ന് പുറത്താക്കുന്നതിനു പകുതി പൂർത്തിയാക്കിയ പോരാട്ടം ജാർഖണ്ഡിൽ പൂർണമാകും– രാമേശ്വർ ആത്മവിശ്വാസത്തിലാണ്.</p>
      <p>2014ൽ, എല്ലാം പ്രതിപക്ഷ കക്ഷികളും വെവ്വേറെയാണു മത്സരിച്ചത്. ജെഎംഎം 19, ജെവിഎം–പി എട്ട്, കോൺഗ്രസ് അഞ്ച് എന്നിങ്ങനെയായിരുന്നു ലഭിച്ച സീറ്റുകളുടെ എണ്ണം. അതേസമയം ആർജെഡിക്കു സീറ്റൊന്നും ലഭിച്ചില്ല. എന്നാൽ ഇത്തവണ ജെഎംഎമ്മും കോൺഗ്രസും ഒരുമിച്ചു മത്സരിക്കാനാണു തീരുമാനം. ബിജെപിക്കെതിരെ മഹാസഖ്യത്തിനാണ് കോൺഗ്രസ് നീക്കം. എന്നാൽ സീറ്റിന്റെ കാര്യത്തിൽ അന്തിമ തീരുമാനമായിട്ടില്ല.</p>
      <p>ഏറ്റവും പുതിയ റിപ്പോർട്ട് പ്രകാരം ജെഎംഎം 44ഉം കോൺഗ്രസ് 27ഉം സീറ്റുകളിൽ മത്സരിക്കാനാണു ധാരണ. ആർജെഡിയും ഇടതു പാർട്ടികളും ഉൾപ്പെടെയുള്ള മറ്റു കക്ഷികൾക്കായിരിക്കും ശേഷിക്കുന്ന സീറ്റ് വിട്ടുനൽകുക. ജെഎംഎം വർക്കിങ് പ്രസിഡന്റ് ഹേമന്ദ് സോറൻ ആയിരിക്കും മഹാസഖ്യത്തിന്റെ മുഖ്യമന്ത്രി സ്ഥാനാർഥിയെന്നാണ് പാർട്ടി ക്യാംപ് നൽകുന്ന സൂചന. ബിജെപിയുടെ തുറുപ്പുചീട്ടായ രഘുബർ ദാസിനെ തന്നെ അവർക്കെതിരെ ആയുധമാക്കാനാണ് മഹാസഖ്യത്തിന്റെ നീക്കം. കാരണം ഒന്നു മാത്രം – ജാർഖണ്ഡിലെ ഭൂരിപക്ഷമായ ഗോത്രവർഗക്കാരനല്ല രഘുബർ ദാസ്.</p>
      <p><b>English Summary: </b>Jharkhand poll announced, BJP aims to win 65 plus seats</p>
    </article>
  </body>
</html>
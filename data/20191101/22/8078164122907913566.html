<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_02/alpinisti-bloccati-dolomiti-friulane-allertato-soccorso-alpino-f55e4a96-fd55-11e9-8a58-4dee50fcf96c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-01T22:00:00+00:00"/>
    <meta property="og:title" content="Alpinisti bloccati su Dolomiti friulane, allertato Soccorso Alpino"/>
    <meta property="og:description" content="Le squadre di terra si stanno organizzando per tentare un approccio a piedi, che sarà comunque lungo e impegnativo per i soccorritori. Intanto si sta cercando di individuare la loro posizione"/>
  </head>
  <body>
    <article>
      <h1>Alpinisti bloccati su Dolomiti friulane, allertato Soccorso Alpino</h1>
      <h2>Le squadre di terra si stanno organizzando per tentare un approccio a piedi, che sarà comunque lungo e impegnativo per i soccorritori. Intanto si sta cercando di individuare la loro posizione</h2>
      <address>
        <time datetime="2019-11-01T22:00:00+00:00">01 Nov 2019, 22:00</time>
      </address>
      <p>Sono in corso le operazioni di recupero di due alpinisti da ieri bloccati a quota 2.600 metri sulla Cima dei Preti, la più alta delle Dolomiti, fra province di Pordenone e Belluno. Per raggiungerli, i soccorritori stimano che occorreranno fra le 4 e le 5 ore. La centrale del 118 è stata allertata stamane attorno alle 8.30 da quella di Palmanova, dopo aver ricevuto l'allarme Georesq di due persone che si trovano sulla Via dei Triestini, dove hanno passato la notte e dove probabilmente sta nevicando. Tutta la zona è immersa nella nebbia, situazione che rende impossibile il decollo dell'elicottero del Suem di Pieve di Cadore. Si sta valutando la possibilità di far intervenire quello della protezione civile del Friuli Venezia Giulia per il trasporto delle squadre il più possibile in quota. Sono partiti a piedi i soccorritori di Pieve di Cadore, assieme a uno del Centro Cadore che ha di recente completato l'itinerario. La prima squadra, fa sapere il Soccorso alpino e speleologico veneto, è transitata a Casera Vedorcia alle 10.40. Anche il Soccorso alpino della Valcellina sta risalendo dalla Val Cimoliana.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_02/ostia-6-sabato-mattina-compare-lido-busto-pasolini-59a23088-fd53-11e9-8a58-4dee50fcf96c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-01T22:00:00+00:00"/>
    <meta property="og:title" content="Ostia, alle 6 di sabato compare sul Lido il busto di Pasolini. Poche ore dopo viene rimosso"/>
    <meta property="og:description" content="Nell’ora esatta della sua morte, nel 44esimo anniversario della sua uccisione, il collettivo Territorio narrante, omaggia il grande scrittore e poeta con una effige posizionata su una delle due colonne dell’ingresso di via del Mare"/>
  </head>
  <body>
    <article>
      <h1>Ostia, alle 6 di sabato compare sul Lido il busto di Pasolini. Poche ore dopo viene rimosso</h1>
      <h2>Nell’ora del ritrovamento del corpo, 44 anni dopo l’uccisione, il collettivo Territorio narrante ha voluto omaggiare il grande scrittore e poeta con un busto posizionata su una delle due colonne dell’ingresso di via del Mare. Ma è stato rimosso dalla polizia</h2>
      <address><time datetime="2019-11-01T22:00:00+00:00">01 Nov 2019, 22:00</time> by <a rel="author">Valeria Costantini</a></address>
      <p>Pier Paolo Pasolini è tornato a Ostia. Nel giorno del 44esimo anniversario della morte dell’intellettuale, sul lido di Roma ha fatto la sua ricomparsa un busto raffigurante l’effige dello scrittore, poeta e regista, ucciso la notte del 2 novembre del 1975 proprio in zona Idroscalo. «Non toccatelo, rappresenta la nostra memoria», l’appello sulla pagina Facebook di «Territorio Narrante», collettivo del territorio che in nottata ha accompagnato Antonio Belli, lo street artist autore delle opere, nella sua ultima installazione a Ostia. I busti dedicati al poeta erano già apparsi in diverse aree del litorale due anni fa, destando grande curiosità.</p>
      <h4>Omaggio al pensiero libero</h4>
      <p>Il busto è stato posizionato su una delle due colonne inaugurali che campeggiano sull’ingresso della via del Mare: «Il pensiero libero che troneggia su uno dei simboli del fascismo», spiega il collettivo, riferendosi al fatto che la strada, come molte altre infrastrutture a Ostia, furono realizzate nel Ventennio. È la sesta opera installata sul Lido negli ultimi anni: il busto è stato allestito alle 6 del mattino, orario del ritrovamento del corpo dello scrittore.</p>
      <h4>L’appello: non toccate il busto</h4>
      <p>«Pier Paolo è lì, - scrivono ancora da Territorio Narrante rivolgendosi alla comunità - andatelo a vedere, non toccate però quel busto che osserva chi arriva e chi va via da Ostia: sembra indicarci la strada, vuole ricordarci che una terra non raccontata è una terra che non esiste. La memoria di Pasolini è la nostra memoria, è la memoria delle periferie e della terra, un terra raccontata, mai nominata, un terra raccontata che per questo continua a esistere». Il collettivo di Ostia spiega ancora l’opera dedicata a Pasolini, «il poeta cui vogliamo dare definitiva cittadinanza nella nostra terra, e questi busti rappresentano per noi lo strumento privilegiato, una forma libera, incoercibile, riproducibile all’infinito e incorruttibile».</p>
      <h4>Opera rimossa con una scopa dai vigili</h4>
      <p>L’istallazione culturale dedicata a Pasolini però a Ostia è durata poco. L’omaggio all’artista è stato rimosso dalla polizia locale: ben due pattuglie sono intervenute intorno alle 12.30 sulla via del Mare e hanno tolto la statua con l’aiuto di una scopa. Come successo per i busti comparsi sul lido due anni fa (alcuni erano stati posizionati sul tetto di uno stabilimento, altri su edifici sul lungomare), anche questa volta il volto dello scrittore ha salutato Ostia solo per poche ore.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/01/society/simaioforos-apo-tin-afriki-niotho-ellinida-den-eniosa-kanena-aisthima-ypotimisis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-01T20:59:57+00:00"/>
    <meta property="og:title" content="Σημαιοφόρος από την Αφρική: Νιώθω Ελληνίδα – Δεν ένιωσα κανένα αίσθημα υποτίμησης"/>
    <meta property="og:description" content="«Νιώθω σαν να είμαι μία Ελληνίδα επειδή έχω μεγαλώσει εδώ. Γεννήθηκα εδώ. Πάω σχολείο εδώ. Ό,τι κάνουν οι Έλληνες κάνω και εγώ» αναφέρει η 17χρονη."/>
  </head>
  <body>
    <article>
      <h1>Σημαιοφόρος από την Αφρική: Νιώθω Ελληνίδα – Δεν ένιωσα κανένα αίσθημα υποτίμησης</h1>
      <h2>«Νιώθω σαν να είμαι μία Ελληνίδα επειδή έχω μεγαλώσει εδώ. Γεννήθηκα εδώ. Πάω σχολείο εδώ. Ό,τι κάνουν οι Έλληνες κάνω και εγώ» αναφέρει η 17χρονη.</h2>
      <address><time datetime="2019-11-01T20:59:57+00:00">01 Nov 2019, 20:59</time> by <a rel="author">ΤοΒΗΜΑ Team</a></address>
      <p>Τα βλέμματα πάνω της τράβηξε η 17χρονη Μέρσι, η οποία παρέλασε ως σημαιοφόρος την 28η Οκτωβρίου.</p>
      <p>Η επιλογή της ως σημαιοφόρος προκάλεσε έντονα σχόλια στα social media, με ορισμένους χρήστες να της δίνουν συγχαρητήρια, ενώ δυστυχώς δεν έλειψαν και τα ρατσιστικά σχόλια.</p>
      <p>
        <a href="https://www.in.gr/2019/11/01/greece/prosfygiko-apokalyptiko-reportaz-tou-bbc-stous-prosfygikous-kataylismous-tou-aigaiou/">Διαβάστε ακόμη : Προσφυγικό : Αποκαλυπτικό ρεπορτάζ του BBC στους προσφυγικούς καταυλισμούς του Αιγαίου</a>
      </p>
      <p>Η ίδια μάλιστα βρέθηκε, άθελά της, στο επίκεντρο της αντιπαράθεσης Μητσοτάκη-Τσίπρα στη συζήτηση στη Βουλή για το άσυλο.</p>
      <p>«Νιώθω σαν να είμαι μία Ελληνίδα επειδή έχω μεγαλώσει εδώ. Γεννήθηκα εδώ. Πάω σχολείο εδώ. Ό,τι κάνουν οι Έλληνες κάνω και εγώ» αναφέρει η 17χρονη μιλώντας στον ΣΚΑΪ.</p>
      <p>Η ίδια σχολιάζοντας την τοποθέτηση του Κυριάκου Μητσοτάκη στη Βουλή, δήλωσε «χάρηκα πάρα πολύ. Δεν το περίμενα. Βλέπουν ότι δεν είναι μόνο Έλληνας μπορεί να είναι οποιοσδήποτε σημαιοφόρος».</p>
      <p>Ο Κ. Μητσοτάκης, αναφερόμενος χτες στο προσφυγικό, ανέφερε μεταξύ άλλων αναφερόμενος στον Αλέξη Τσίπρα, ότι «δε σαςκρύβω πως όπως θαυμάζω τα κατορθώματα του Γ. Αντετοκούμπο έτσι καμάρωσα στην παρέλαση την εθνικής επαιτείου την μαθήτρια σημαιοφόρο από την Αφρική. Το κορίτσι που τόσο υπερήφανα κρατούσε την ελληνική σημαία».</p>
      <h3>Ποια είναι η 17χρονη Μέρσι</h3>
      <p>Γεννήθηκε και μεγάλωσε στα Πατήσια. Οι γονείς της ήρθαν από την Νιγηρία στην Ελλάδα πριν από 20 χρόνια. «Αυτός είναι ο κύριος λόγος που ήρθαν οι γονείς μου στην Ελλάδα για οικονομικούς λόγους. Ώστε να βρουν ένα καλύτερο μέλλον. Μερικές φορές νιώθουν πιο Έλληνες από τους Έλληνες», ανέφερε με χαμόγελο η 17χρονη.</p>
      <p>Στην παρέλαση κέρδισε τον θαυμασμό όλων. Δεν ήταν η πρώτη φορά, όμως, που κρατούσε την ελληνική σημαία. «Ήμουν σημαιοφόρος τρεις φορές. Μία στο δημοτικό, μία στο γυμνάσιο και τώρα στο λύκειο.</p>
      <p>Και στις τρεις φορές ήμουν παρά πολύ χαρούμενη και συγκινημένη επειδή τα κατάφερα και κάθε φορά ανταμείβονται οι κόποι μου μέσω αυτού. Δεν έχω δει να μου πουν: γιατί είσαι σημαιοφόρος. Όλοι ήταν πολύ υποστηρικτικοί και δεν ένιωσα κανένα αίσθημα υποτίμησης και απορίας γιατί είμαι σημαιοφόρος», είπε η Μέρσι.</p>
      <p>Οι συμμαθητές της ήταν ιδιαίτερα χαρούμενοι με την επιτυχία της. «Οι συμμαθητές μου όλοι πολύ χαρούμενοι και πιο χαρούμενοι από μένα επειδή τα κατάφερα. Συνεχώς μου λένε μπράβο Μέρσι και σου αξίζει», εξήγησε η 17χρονη.</p>
      <p>Διαβάζει καθημερινά πολλές ώρες προκειμένου να πετύχει τα όνειρα της. «Θέλω να σπουδάσω ιατρική και ειδικότητα καρδιολογία. Είναι κάτι που το ήθελα από μικρή και ευελπιστώ να τα καταφέρω», παραδέχθηκε η 17χρονη.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>
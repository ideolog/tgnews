<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/trondheim/2019/11/01/Katolsk-bispevielse-i-Nidarosdomen-i-januar-20304697.ece"/>
    <meta property="og:site_name" content="adressa.no"/>
    <meta property="article:published_time" content="2019-11-01T20:54:40+00:00"/>
    <meta property="og:title" content="Katolsk bispevielse i Nidarosdomen i januar"/>
    <meta property="og:description" content="Lørdag 4. januar blir biskop-elekt Erik Varden viet til biskop i Nidarosdomen."/>
  </head>
  <body>
    <article>
      <h1>Katolsk bispevielse i Nidarosdomen i januar</h1>
      <address><time datetime="2019-11-01T20:54:40+00:00">01 Nov 2019, 20:54</time> by <a rel="author">Kjerstin Rabås</a></address>
      <p>Lørdag 4. januar blir biskop-elekt Erik Varden viet til biskop i Nidarosdomen.</p>
      <aside><a href="https://www.adressa.no/nyheter/trondheim/2019/11/01/javascript:void(0);">Del denne artikkelen på Facebook</a> <a href="https://www.adressa.no/nyheter/trondheim/2019/11/01/javascript:void(0);">Del denne artikkelen på Twitter</a> <a href="https://www.adressa.no/nyheter/trondheim/2019/11/01/javascript:void(0);">Del denne artikkelen på e-post</a></aside>
      <p>Det er første gang siden reformasjonen at en katolsk biskop blir viet i Hellig Olavs kirke, ifølge nettstedet til <a href="http://www.katolsk.no/nyheter/2019/11/bispevielsen-i-trondheim-2013-forste-katolske-bispevielse-i-nidarosdomen-siden-reformasjonen?fbclid=IwAR0KKIL0Sw6ppyw2LpEadiun5jpcSkK5P-Oc2doJBvWbyZbhCzZWfWvWYik">Den katolske kirke</a>.</p>
      <h3>Bodd i England i 30 år</h3>
      <p><a href="https://www.adressa.no/pluss/nyheter/2019/10/01/Han-blir-ny-biskop-i-Trondheim-Stift-20068915.ece">Adresseavisen skrev tidligere i høst</a> at ti år etter biskop Georg Müllers kontroversielle avgang, får Trondheim Stift ny biskop. Erik Varden (45) tar over ansvaret for den katolske kirken i Midt-Norge.</p>
      <p>Varden er i dag abbed ved Mount Saint Bernard Abbey i England.</p>
      <p>Han kommer fra Degernes i Østfold. Varden har en doktorgrad i kirkehistorie fra St. John's College i Cambridge. Han flyttet til Storbritannia for 30 år siden.</p>
      <p>
        <b>LES OGSÅ: <a href="https://www.adressa.no/pluss/nyheter/2019/10/01/Han-blir-ny-biskop-i-Trondheim-Stift-20068915.ece">Han blir ny biskop i Trondheim Stift</a></b>
      </p>
      <h3>Flytter seremoni til Nidarosdomen</h3>
      <p>Ifølge økonom i Trondheim stift, Per Albert Vold, var innvielseseremonien planlagt i den nye katolske domkirken St. Olav i Trondheim.</p>
      <p>- Vi forsto at dette ville bli problematisk, fordi kirken rett og slett er for liten til å ta imot alle som har lyst til å delta i biskop-elekt Vardens bispevielse, sier Vold til <a href="http://www.katolsk.no/nyheter/2019/11/bispevielsen-i-trondheim-2013-forste-katolske-bispevielse-i-nidarosdomen-siden-reformasjonen?fbclid=IwAR0KKIL0Sw6ppyw2LpEadiun5jpcSkK5P-Oc2doJBvWbyZbhCzZWfWvWYik">nettstedet</a>.</p>
      <p>Den nye domkirken i Trondheim rommer et sted mellom 450 og 500 personer. Nidarosdomen har plass til cirka 1200 personer.</p>
      <p>- Gjester både fra inn- og utland har allerede meldt sin ankomst, selv før invitasjonene sendes ut, opplyser han.</p>
      <p>I tillegg til de norske gjestene, er det invitert mange geistlige fra England, Tyskland – og resten av Europa.</p>
      <p>
        <b>LES HER: <a href="https://www.adressa.no/nyheter/innenriks/2010/04/07/Biskop-tilsto-sexovergrep-mot-altergutt-1106345.ece">Konfrontert med historien til offeret, tilsto biskop Georg Müller seksuelt misbruk av en mindreårig altergutt</a></b>
      </p>
      <h3>Mottagelse i Erkebispegården</h3>
      <p>Etter at biskop-elekt Varden er viet til biskop, vil de gå i prosesjon tilbake til St. Olav domkirke. Der inntar den nyviede biskop sin trone og domkirke. Etter seremonien er det mottagelse for alle i Erkebispegården.</p>
      <p>Biskop Bernt Eidsvig har vært vikarierende biskop i Trondheim mye lenger enn det som først var tiltenkt.</p>
      <p>- I 2009 ble jeg bedt om å påta meg denne oppgaven «for noen måneder». Månedene er blitt til ti år, pluss noen måneder, sa han til Adresseavisen i begynnelsen av oktober i år.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-rampur-terror-attack-in-up-28-point-70-crore-rs-spent-on-terrorist-while-287-hearing-in-court-2828042.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T20:50:25+00:00"/>
    <meta property="og:title" content="रामपुर आतंकी हमला: आतंकवादियों की 287 पेशी पर खर्च हो गए 28.70 करोड़ रुपये, ऐसे हुआ खुलासा"/>
    <meta property="og:description" content="उत्तर प्रदेश के रामपुर में 2008 में सीआरपीएफ कैम्प पर हुए आतंकी हमले में एक स्थानीय अदालत ने शुक्रवार को छह लोगों को दोषी करार दिया। सीआरपीएफ ग्रुप सेंटर के गुनाहगारों को सजा दिलाने के लिए शुक्रवार..."/>
  </head>
  <body>
    <article>
      <h1>रामपुर आतंकी हमला: आतंकवादियों की 287 पेशी पर खर्च हो गए 28.70 करोड़ रुपये, ऐसे हुआ खुलासा</h1>
      <address><time datetime="2019-11-01T20:50:25+00:00">01 Nov 2019, 20:50</time> by <a rel="author">लाइव हिन्दुस्तान टीम,लखनऊ</a></address>
      <p>उत्तर प्रदेश के रामपुर में 2008 में सीआरपीएफ कैम्प पर हुए आतंकी हमले में एक स्थानीय अदालत ने शुक्रवार को छह लोगों को दोषी करार दिया। सीआरपीएफ ग्रुप सेंटर के गुनाहगारों को सजा दिलाने के लिए शुक्रवार तक 287 पेशी हुईं और इस दौरान लगभग 28.70 करोड़ रुपये खर्च हो गया। सूचना अधिकार अधिनियम के तहत मांगी गई जानकारी में यह खुलासा हुआ है। इसमें साफ किया गया कि प्रत्येक पेशी पर करीब दस लाख रुपये खर्च आता है।</p>
      <p>सीआरपीएफ ग्रुप सेंटर पर हुए आतंकी हमले में सात जवान शहीद हुए थे, जिनके आरोपी बरेली और लखनऊ की सेंट्रल जेल में बंद थे। उन्हें रामपुर में हर माह दो बार पेशी पर लाया जाता रहा। हाईकोर्ट के दिशा निर्देश के बाद वर्ष 2015 से सुनवायी और तत्परता से की जाने लगी। लिहाजा, लखनऊ से रामपुर तक सुरक्षा का कड़ा पहरा रहता था। कई गाड़ी पुलिस आगे-पीछे चलती थी। </p>
      <p>मॉडल कालोनी नादरबाग की मडैयान निवासी दानिश खां ने वर्ष 2017 में आरटीआई में यह सूचना मांगी थी कि सीआरपीएफ कांड के आरोपियों पेशी पर कितना रुपये खर्च होता है। इस पर जवाब मिला कि प्रत्येक पेशी पर करीब दस लाख रुपये खर्च आता है। अदालती प्रक्रिया के अनुसार एक नवंबर तक 287 पेशी हुईं। जिन पर करीब 28 करोड़ 70 लाख रुपये खर्च आया है। यह तो सिर्फ पेशी का खर्च है। इसके अलावा लखनऊ और बरेली की जेल में उनके रहने, खाने-पीने पर खर्च आया, वह अलग।</p>
    </article>
  </body>
</html>
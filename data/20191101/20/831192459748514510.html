<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/tragodia-sta-megara-varytates-oi-katigories-poy-varainoyn-ton-drasti-nees-sokaristikes-apokalypseis-apo-ton-filo-toy-vinteo/"/>
    <meta property="og:site_name" content="europost.gr"/>
    <meta property="article:published_time" content="2019-11-01T20:10:41+00:00"/>
    <meta property="og:title" content="Τραγωδία στα Μέγαρα: Βαρύτατες οι κατηγορίες που βαραίνουν τον δράστη! Νέες σοκαριστικές αποκαλύψεις από τον φίλο του (βίντεο)"/>
    <meta property="og:description" content="Στον εισαγγελέα και στον ανακριτή πήγε σήμερα ο δράστης του εγκλήματος στα Μέγαρα. Πήρε προθεσμία να απολογηθεί την Τρίτη (5.11.2019). Του απαγγέλθηκαν βαρύτατες κατηγορίες. Του ασκήθηκε δίωξη για ανθρωποκτονία από πρόθεση και απόπειρα ανθρωποκτονίας. Το"/>
  </head>
  <body>
    <article>
      <h1>Τραγωδία στα Μέγαρα: Βαρύτατες οι κατηγορίες που βαραίνουν τον δράστη! Νέες σοκαριστικές αποκαλύψεις από τον φίλο του (βίντεο)</h1>
      <address>
        <time datetime="2019-11-01T20:10:41+00:00">01 Nov 2019, 20:10</time>
      </address>
      <p>Στον εισαγγελέα και στον ανακριτή πήγε σήμερα ο δράστης του εγκλήματος στα Μέγαρα. Πήρε προθεσμία να απολογηθεί την Τρίτη (5.11.2019). Του απαγγέλθηκαν βαρύτατες κατηγορίες. Του ασκήθηκε δίωξη για ανθρωποκτονία από πρόθεση και απόπειρα ανθρωποκτονίας.</p>
      <p>Το κατώφλι του εισαγγελέα πέρασε το απόγευμα της Παρασκευής ο δράστης του στυγερού εγκλήματος στα Μέγαρα. Ο άνδρας που είναι σωφρονιστικός υπάλληλος και έχει παραδεχτεί την πράξη του, στη συνέχεια πήγε στον ανακριτή όπου πήρε προθεσμία για να απολογηθεί την Τρίτη (5.11.2019) στις 11 το πρωί.</p>
      <p>Οι κατηγορίες που του απαγγέλθηκαν είναι βαρύτατες. Του ασκήθηκε δίωξη για ανθρωποκτονία από πρόθεση, απόπειρα ανθρωποκτονίας και παράνομη οπλοκατοχή, οπλοφορία και οπλοχρησία.</p>
      <p>Ο κατηγορούμενος φέρεται να έχει παραδεχτεί την πράξη. Σύμφωνα με πληροφορίες είπε πως δεν θυμάται τι έκανε, είχε θολώσει και τώρα αρχίζει να συνειδητοποιεί την πράξη του. Ο συνήγορός του μάλιστα ενδέχεται να ζητήσει και ψυχιατρική εξέταση του πελάτη του, καθώς είχε κλονιστεί η ψυχική του υγεία εξαιτίας του χωρισμού του.</p>
      <figure>
        <iframe src="https://www.youtube.com/embed/stSCu2Stu-U" width="696" height="392" data-service="Youtube" scrolling="no"/>
      </figure>
      <p>«Ο άνθρωπος έπρεπε να έχει μπει σε ψυχιατρική κλινική»<br/>Αποκαλύψεις για την ψυχολογική κατάσταση του δράστη έκανε φίλος του. Οπως είπε έπρεπε να είχε νοσηλευτεί σε ψυχιατρική κλινική και αποκάλυψε πως θεωρούσε τον κουνιάδο του υπεύθυνο για τον χωρισμό του με τη γυναίκα του.</p>
      <p>«Πρόκειται για ένα πολύ δύσκολο περιστατικό. Ήταν υπόδειγμα ανθρώπου στην κοινωνία. Έχω ζήσει την οικογένεια και πήγαινα στο σπίτι. Είχε σύγχυση και το θέμα ήταν καθαρά ψυχολογικό. Ήθελε αγωγή. Ο άνθρωπος έπρεπε να έχει μπει σε ψυχιατρική κλινική. Ήταν πολύ πιεσμένος…. Θεωρούσε ότι ο κουνιάδος του ήταν η αιτία που τον χώρισε η γυναίκα του. Από το χωρισμό και πέρα ήρθαν τα προβλήματά του. Μιλήσαμε πριν την τραγωδία και μου έλεγε ότι πήγαινε από εδώ και από εκεί. Λεω, έχει ξεφύγει εντελώς. Έπεσα από τα σύννεφα. Ήταν υπόδειγμα, άριστος ποδοσφαιριστής και από τα καλύτερα παιδιά. Ευθύνη φέρουν και οι ψυχίατροι».</p>
      <figure>
        <iframe src="https://www.youtube.com/embed/IsAMQsnLEA4" width="696" height="392" data-service="Youtube" scrolling="no"/>
      </figure>
      <h3>Σχετικά</h3>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/01/vimatv/simantikes-allages-sto-neo-poiniko-kodika-ti-provlepei/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-01T20:58:48+00:00"/>
    <meta property="og:title" content="Σημαντικές αλλαγές στο νέο Ποινικό Κώδικα – Τι προβλέπει"/>
    <meta property="og:description" content="Το σχετικό σχέδιο νόμου κατατέθηκε στη Βουλή και αναμένεται η ψήφισή του το αμέσως προσεχές διάστημα."/>
  </head>
  <body>
    <article>
      <h1>Σημαντικές αλλαγές στο νέο Ποινικό Κώδικα – Τι προβλέπει</h1>
      <h2>Το σχετικό σχέδιο νόμου κατατέθηκε στη Βουλή και αναμένεται η ψήφισή του το αμέσως προσεχές διάστημα.</h2>
      <address><time datetime="2019-11-01T20:58:48+00:00">01 Nov 2019, 20:58</time> by <a rel="author">ΤοΒΗΜΑ Team</a></address>
      <p>Στην τελική ευθεία μπαίνουν οι αλλαγές στο Ποινικό Κώδικα και τον Κώδικα Ποινικής Δικονομίας, ανάμεσα στις οποίες περιλαμβάνεται η αυστηροποίηση ποινών για κατοχή και χρήση μολότοφ αλλά και η εισβολή σε δημόσια κτίρια.</p>
      <p>Κατατέθηκε το σχετικό σχέδιο νόμου στη Βουλή και αναμένεται η ψήφισή του το αμέσως προσεχές διάστημα.</p>
      <p>
        <a href="https://www.in.gr/2019/11/01/greece/prosfygiko-apokalyptiko-reportaz-tou-bbc-stous-prosfygikous-kataylismous-tou-aigaiou/">Διαβάστε ακόμη : Προσφυγικό : Αποκαλυπτικό ρεπορτάζ του BBC στους προσφυγικούς καταυλισμούς του Αιγαίου</a>
      </p>
      <figure>
        <iframe src="https://www.youtube.com/embed/Cq7o1RLbJKY" width="640" height="360" data-service="Youtube" scrolling="no"/>
      </figure>
      <h3>Πώς θα αντιμετωπίζονται τα ζητήματα τρομοκρατίας</h3>
      <p>«Προσπαθήσαμε να προβούμε στις απαραίτητες και αναγκαίες αλλαγές ώστε να ικανοποιηθεί το κοινό περί δικαίου αίσθημα αλλά κυρίως να εμπεδωθεί το αίσθημα της ασφάλειας στον μέσο Έλληνα πολίτη», σημείωσε σε δήλωση του ο υπουργός Δικαιοσύνης Κώστας Τσιάρας από τη Λάρισα, αναφορικά με τις αλλαγές που ετοιμάζονται στο Ποινικό Κώδικα.</p>
      <p>Ο κ. Τσίαρας λίγο πριν την συμμετοχή του στις εργασίες της Ολομέλειας των Προέδρων Δικηγορικών Συλλόγων Ελλάδας που φιλοξενούνται στην Λάρισα, μίλησε για τις αλλαγές που προτείνονται και θα συζητηθούν στον ελληνικό κοινοβούλιο τονίζοντας πως «ενσωματώνουμε αυτό που υπάρχει ως λογική στο ευρωπαϊκό δίκαιο».</p>
      <p>Σχετικά με το ζήτημα της υφ΄ όρον απόλυσης, ο κ. υπουργός είπε πως αντί των 17 ετών που προβλέπονταν από τον ισχύοντα Ποινικό κώδικα θα είναι πλέον 22 χρόνια, ενώ αναφερόμενος στα τα ζητήματα της τρομοκρατίας, είπε ότι «θα αντιμετωπίζονται από μια διαφορετική σκοπιά».</p>
      <p>«Θα ενσωματώσουμε την οδηγία 541 της Ε.Ε προκειμένου να εναρμονιστούμε με το Ευρωπαϊκό Δίκαιο και να υπάρχει μια εντελώς διαφορετική θεωρητική βάση αντιμετώπισης της τρομοκρατίας από την ελληνική δικαιοσύνη. Αλλά και βεβαίως όλα τα άλλα ζητήματα που έχουν να κάνουν με την χρήση μολότοφ, με τον τρόπο δηλαδή που κάποιοι μπορεί να αντιδρούν ή να λειτουργούν απέναντι σε ζητήματα που έχουν να κάνουν με την τρομοκρατία», σημείωσε χαρακτηριστικά ο υπουργός.</p>
      <h4>Ιδεοληπτική η προσέγγιση του ΣΥΡΙΖΑ</h4>
      <p>Ο υπουργός είπε μεταξύ άλλων ότι η προηγούμενη κυβέρνηση υιοθέτησε κάποιες ρυθμίσεις στον Ποινικό Κώδικα «με μια ιδεοληπτική προσέγγιση» και είπε ότι ευελπιστεί πως τα πολιτικά κόμματα τα οποία εκπροσωπούνται στο ελληνικό κοινοβούλιο «θα δείξουν και την απαραίτητη ευθύνη αλλά και την απαραίτητη ωριμότητα προκειμένου αυτές τις αλλαγές να τις διαμορφώσουμε και να τις ψηφίσουμε μαζί».</p>
      <p>Αναφορικά με το νέο νομοσχέδιο για την Διαμεσολάβηση, ο κ. Τσιάρας είπε πως η Διαμεσολάβηση θα δώσει μια έμμεση λύση στο μεγάλο πρόβλημα των καθυστερήσεων στην απονομή της δικαιοσύνης, τονίζοντας πως πρόκειται για ένα εντελώς καινούριο νομοσχέδιο «το οποίο απαντάει σε όλες τις ανησυχίες, αλλά δείχνει και το δρόμο σε μια μεγάλη μεταρρύθμιση για το δικαιϊκό σύστημα της χώρας».</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>
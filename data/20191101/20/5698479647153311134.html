<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/01/videos-of-iraq-chile-cape-town-protests-fires-california-and-pakistan"/>
    <meta property="og:site_name" content="euronews"/>
    <meta property="article:published_time" content="2019-11-01T20:46:59+00:00"/>
    <meta property="og:title" content="ویدئوهای برگزیده هفته: از درگیری‌های عراق تا آتش سوزی‌های پاکستان"/>
    <meta property="og:description" content="هزاران معترض به سیاستهای دولت عراق روز سه‌شنبه در میدان تحریر بغداد جمع شدند و در کنار سر دادن شعارهایی بر ضد دولت، پیکر یکی از کشته‌شدگان اعتراض‌های اخیر را تشییع کردند. این اعتراضات تا کنون دست‌کم ۲۵۰ کشته بر جای گذاشته است."/>
  </head>
  <body>
    <article>
      <h1>ویدئوهای برگزیده هفته: از درگیری‌های عراق تا آتش سوزی‌های پاکستان</h1>
      <address>
        <time datetime="2019-11-01T20:46:59+00:00">01 Nov 2019, 20:46</time>
      </address>
      <p>ویدئوهای برگزیده این هفته با تصاویری از اعتراضات خشونت‌بار شیلی آغاز می‌شود. جایی که میلیون‌ها نفر در اعتراض به سیاستهای اقتصادی دولت و افزایش هزینه‌های زندگی به خیابان‌ها آمدند. در جریان این اعتراضات دست‌کم ۱۷ نفر کشته، صدها نفر زخمی و ۷ هزار نفر بازداشت شده‌اند.</p>
      <p>آتش سوزی بزرگی که از روز چهارشنبه ۲۳ اکتبر در جنگل‌های شمال کالیفرنیا آغاز شد، منطقه‌ای به وسعت ۲۰ هزار هکتار را سوزاند. نزدیک به ۳ هزار آتش نشان و نیروی داوطلب برای مهار آتش به این منطقه فرستاده شده‌اند.</p>
      <p>هزاران معترض به سیاستهای دولت عراق روز سه‌شنبه در میدان تحریر بغداد جمع شدند و در کنار سر دادن شعارهایی بر ضد دولت، پیکر یکی از کشته‌شدگان اعتراض‌های اخیر را تشییع کردند. این اعتراضات تا کنون دست‌کم ۲۵۰ کشته بر جای گذاشته است.</p>
      <p>نزدیک به ۱۰۰ مهاجر و متقاضی پناهندگی روز چهارشنبه پس از هفته‌ها تحصن مقابل آژانس پناهندگان سازمان ملل در شهر کیپ تاون آفریقای جنوبی، با برخورد شدید پلیس که در تلاش برای متفرق کردن آنها بود مواجه شدند. این پناهجویان از شدت گرفتن دیدگاه‌های بیگانه‌هراسی در این کشور نگرانند و خواستار انتقال به کشور دیگری هستند.</p>
      <p>آخرین ویدئوی برگزیدۀ این هفته نیز دربارۀ آتش گرفتن قطاری در ایالت پنجاب پاکستان است که منجر به کشته شدن دست‌کم ۶۵ نفر و زخمی شدن دهها تن دیگر شد.</p>
    </article>
  </body>
</html>
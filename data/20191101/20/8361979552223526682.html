<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/1-listopada-tramp-iz-zelenskim-bilya-kamina-50051212.html"/>
    <meta property="og:site_name" content="НВ"/>
    <meta property="article:published_time" content="2019-11-01T20:50:00+00:00"/>
    <meta property="og:title" content="1 листопада: Трамп із Зеленським біля каміна"/>
    <meta property="og:description" content="1. Головна подія Хелловіна — це, звичайно, голосування в Палаті представників Конгресу про початок і про правила процедури імпічменту президента США Дональда Трампа. Депутати більшістю голосів узаконили цей процес і оголосили, що Трамп зможе користуватися всіма правами і привілеями учасника розгляду, якщо тільки визнає його законним і припинить заважати роботі слідчих. Трамп уже пробурчав у відповідь, що ніколи не визнає законності процедури зняття себе з посади. Фактично він оголосив про бойкот процесу, що дозволить демократам провести його без затримок і відповідно до власної драматургії — вони самі вирішуватимуть, коли хто і що говоритиме. Теоретично, це має допомогти їм переконати американців якщо не в злочинній природі президента, то хоча б у тому, що країну йому краще не довіряти."/>
  </head>
  <body>
    <article>
      <h1>1 листопада: Трамп із Зеленським біля каміна</h1>
      <address><time datetime="2019-11-01T20:50:00+00:00">01 Nov 2019, 20:50</time> by <a rel="author">Іван Яковина</a></address>
      <p>1. Головна подія Хелловіна — це, звичайно, голосування в Палаті представників Конгресу про <a href="https://www.theguardian.com/us-news/2019/nov/01/us-briefing-impeachment-california-fires-and-russia-world-cup-emails">початок і про правила процедури імпічменту президента США</a> Дональда Трампа. Депутати більшістю голосів узаконили цей процес і оголосили, що Трамп зможе користуватися всіма правами і привілеями учасника розгляду, якщо тільки визнає його законним і припинить заважати роботі слідчих. Трамп уже пробурчав у відповідь, що ніколи не визнає законності процедури зняття себе з посади. Фактично він оголосив про бойкот процесу, що дозволить демократам провести його без затримок і відповідно до власної драматургії — вони самі вирішуватимуть, коли хто і що говоритиме. Теоретично, це має допомогти їм переконати американців якщо не в злочинній природі президента, то хоча б у тому, що країну йому краще не довіряти.</p>
      <p>2. Трампу зараз треба якось підвищити свою популярність серед американців і рейтинг довіри до себе. Для цього він обрав небанальний спосіб. За його власними словами, він має намір якось <a href="https://nv.ua/ukr/world/countries/tramp-i-zelenskiy-prezident-ssha-zachitaye-stenogramu-telefonnoji-rozmovi-50051011.html">сісти біля каміна і прочитати стенограму</a> своєї «ідеальної» розмови з Володимиром Зеленським. Сенс тут у тому, щоб усі переконалися у невинності всього сказаного. Відмінний план, але є невелика проблема: «стенограма», про яку говорить Трамп, такою не є — це лише переказ змісту розмови. Свідки у цій справі кажуть, що звідти вирізано чималий шматок, де Трамп просить Зеленського надати США аудіозаписи, які компрометують Джо Байдена. До речі, було б прикольно, якби репліки Зеленського читав сам український президент. Заразом і з Трампом провів би переговори в Білому домі!</p>
      <p>3. Сьогодні з’ясувалося, що президент Сирії Башар Асад — <a href="https://nv.ua/ukr/world/countries/asad-pohvaliv-trampa-novini-svitu-50050994.html">той ще троль</a>. Він публічно похвалив Дональда Трампа, назвавши його «найкращим президентом США в історії». Настільки схвальної оцінки Трамп удостоївся за те, що визнав своє бажання захопити сирійські нафтові родовища, викачати і продати з них нафту. На думку Асада, Трамп — перший президент США, який чесно і публічно зізнався в такому бажанні. Щоправда, для Трампа така похвала — не найприємніша оцінка діяльності. Його супротивники майже напевно почнуть зараз говорити, що Трампа хвалять тільки диктатори — Путін, Ин, Ердоган і зараз ось — Асад…</p>
      <p>4. Цілком можливо, що скоро Трампа похвалить ще один лиходій — Абу Ібрагім Аль-Хашимі Аль-Курейші. Ісламська держава призначила його халіфом замість убитого американцями Абу Бакра аль-Багдаді. Тож стрімкому злету своєї кар'єри він зобов’язаний саме американському президенту. <a href="https://nv.ua/ukr/world/countries/tramp-znaye-im-ya-novogo-lidera-idil-novini-ssha-50051173.html">Трамп сьогодні вже сказав, що знає</a>, хто саме зайняв вакансію халіфа, і має намір розібратися і з цією людиною. Для тих, хто не в курсі, хочу повідомити, що родові імена Аль-Хашимі і Аль-Курейші означають, що ця людина веде свій рід безпосередньо від пророка Мухаммеда, і тому має право бути халіфом правовірних. Втім, я не бажатиму йому успіхів на цій посаді.</p>
      <p>5. Одне з центральних місць в епопеї з імпічментом Трампа займає його «рішала» Руді Джуліані, який клявся своєму босові в тому, що в України повно компромату на Байдена. Сам Руді останні півроку виконував роль тіньового начальника американської дипломатії в Україні, і працював тут, незважаючи на вказівки Держдепартаменту. Так от, суд <a href="https://nv.ua/ukr/world/countries/derzhdep-oprilyudnit-dokumenti-po-ukrajini-detali-50051004.html">постановив</a>, що всі сліди комунікації цього дивного діяча з Держдепом повинні бути передані Конгресу для вивчення. Думаю, що депутати не без підстав збираються знайти там додаткові докази провини Трампа в перевищенні службових повноважень і спробах тиснути на Україну з метою вибити компромат на свого політичного супротивника.</p>
      <p>6. Американський президент дуже цінує добрі відносини з лідером КНДР Кім Чен Ином. І це при тому, що формально ці дві країни перебувають стані війни, а Кім не шкодує ресурсів на розробку ядерної ракети, здатної долетіти до Нью-Йорка і Вашингтона. Сьогодні північнокорейський Великий лідер укотре нагадав світові про себе, <a href="https://nv.ua/ukr/world/countries/kndr-pidtverdila-raketni-viprobuvannya-detali-50051043.html">провівши масові ракетні випробування</a>. Я думаю, він хоче сказати Трампу: «Якщо ти не знімеш з КНДР санкції, то ми прямо під вибори влаштуємо тобі міжконтинентальні ракетні випробування. Тоді не бачити тобі Білого дому, як своїх вух, лузер!» Думаю, що така тактика може і спрацювати. Війну Трамп все одно не почне — він для цього занадто боягузливий.</p>
      <p>7. У Росії, яка стрімко рухається в напрямку Північної Кореї у частині прав і свобод населення, сьогодні <a href="https://nv.ua/ukr/world/countries/u-rosiji-izolyuvali-internet-novini-rosiji-50051056.html">набув чинності закон про «суверенний інтернет</a>». Суть його полягає в тому, щоб створити спосіб ізоляції російської частини мережі від решти світу, а також масово відключати неугодні сайти всередині цієї ізольованої частини. Це робиться до 2021 року, коли в РФ пройдуть парламентські вибори. Оскільки влада перемогти на них не може навіть теоретично, Кремль планує провести тотальні фальсифікації. Щоб про них не було відомо, і щоб перешкодити опозиції координувати зусилля, по всій країні відключать інтернет. Задумка зрозуміла, але є проблема: на російську владу працюють програмісти й інженери, які не змогли собі знайти нормальну роботу в приватному секторі. Вони навіть месенджер Телеграм відключити не можуть. Тому я майже впевнений — перемогти інтернет вони теж не зможуть. Хіба що сокирою кабель перерубати.</p>
      <p>8. На півночі Сирії сьогодні <a href="https://nv.ua/ukr/world/countries/turechchina-i-rosiya-proveli-pershe-patrulyuvannya-v-siriji-50051151.html">почалося перше спільне патрулювання</a> території силами російської та турецької військової поліції. Таким чином видворення США з цього критично важливого регіону світу закріплено вже «на землі». На жаль, замість прозахідних курдських загонів там зараз облаштувалися армії двох диктаторів — Путіна й Ердогана. А допоміг їм у цьому знову-таки Дональд Трамп, який оголосив про виведення звідти американських військ.</p>
      <p>9. Ну й останнє на сьогодні: в консервативному індонезійському штаті Ачех деякий час тому були прийняті суворі закони проти подружньої зради — невірних дружин і чоловіків належить ставити до стовпа і бити батогом або різками. Головну роль в ухваленні таких суворих заходів відіграв член місцевої ради у справах релігії на ім'я Мухліс (індонезійці прізвищ часто не мають). Він зумів пролобіювати ухвалення цих законів, але сьогодні сам же від них і постраждав: його зловили за любовними втіхами із заміжньою дамою. Внаслідок пан Мухліс <a href="https://www.theguardian.com/world/2019/nov/01/indonesia-man-flogged-adultery-law-helped-draw-aceh?CMP=fb_gu&amp;utm_medium=Social&amp;utm_source=Facebook&amp;fbclid=IwAR2DnDIwxm1b3RVXYZ5m3UVANlOCMAUtBCzN3yPBqTxfBD10InuG9e1wVLQ#Echobox=1572605511">отримав 28 ударів батогом</a>, а його кохана — 24. Її мені, до речі, шкода, а от самого цього борця за моральність — не дуже. Думаю, йому можна було б і додати — як автору законодавчої ініціативи!</p>
    </article>
  </body>
</html>
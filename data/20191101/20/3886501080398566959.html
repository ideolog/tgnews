<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118763-palmer-za-rse-stranim-investicijama-do-konacnog-sporazuma?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-01T20:00:04+00:00"/>
    <meta property="og:title" content="Palmer za RSE: Stranim investicijama do konačnog sporazuma. Značajno je uključiti Srpsku listu u Vladu Kosova"/>
    <meta property="og:description" content="Specijalni predstavnik američkog državnog sekretara za Zapadni Balkan Metju Palmer izjavio je za Radio Slobodna Evropa (RSE) da bi nove ekonomske mogućnosti i strane investicije na Kosovu i u Srbiji mogle da &quot;olakšaju postizanje konačnog sporazuma u dijalogu o normalizaciji odnosa&quot;.Palmer je rekao da je specijalni izaslanik predsednika SAD za pregovore Kosova i Srbije Ričard Grenel u najboljoj poziciji da to i ostvari.&quot;Smatramo da postoje američka i evropska preduzeća koja bi bila spremna da investiraju na Kosovu i u Srbiji, a koja oklevaju da to urade zbog nedostatka sigurnosti. Politička klima je takva da onemogućuje medjunarodne investicije u obe države&quot;, rekao je Palmer.Prema njegovim rečima, ideja je da li se mogu naći preduzeća koja su spremna da, pod pravim okolnostima i uz napredak ka postizanju konačnog sporazuma, ulože novac i uspostave direktne strane investicije na Kosovu i u Srbiji, stvarajući nova radna mesta, ekonomske mogućnosti, doprinoseći ekonomskom razvoju, a na osnovu napretka u medjusobnim…"/>
  </head>
  <body>
    <article>
      <h1>Palmer za RSE: Stranim investicijama do konačnog sporazuma. Značajno je uključiti Srpsku listu u Vladu Kosova</h1>
      <address>
        <time datetime="2019-11-01T20:00:04+00:00">01 Nov 2019, 20:00</time>
      </address>
      <p><b>Specijalni predstavnik američkog državnog sekretara za Zapadni Balkan Metju Palmer izjavio je za Radio Slobodna Evropa (RSE) da bi nove ekonomske mogućnosti i strane investicije na Kosovu i u Srbiji mogle da "olakšaju postizanje konačnog sporazuma u dijalogu o normalizaciji odnosa".</b><br/><br/>Palmer je rekao da je specijalni izaslanik predsednika SAD za pregovore Kosova i Srbije Ričard Grenel u najboljoj poziciji da to i ostvari.<br/><br/>"Smatramo da postoje američka i evropska preduzeća koja bi bila spremna da investiraju na Kosovu i u Srbiji, a koja oklevaju da to urade zbog nedostatka sigurnosti. Politička klima je takva da onemogućuje medjunarodne investicije u obe države", rekao je Palmer.<br/><br/>Prema njegovim rečima, ideja je da li se mogu naći preduzeća koja su spremna da, pod pravim okolnostima i uz napredak ka postizanju konačnog sporazuma, ulože novac i uspostave direktne strane investicije na Kosovu i u Srbiji, stvarajući nova radna mesta, ekonomske mogućnosti, doprinoseći ekonomskom razvoju, a na osnovu napretka u medjusobnim odnosima Srbije i Kosova.<br/><br/>"To je ideja i mislim da niko nije u boljoj poziciji od ambasadora Ričarda Grenela da to uradi", rekao je Palmer.<br/><br/>Američki zvaničnik je u opširnom intervjuu rekao da bi bilo idealno da paralelno budu i investicije i postizanje sporazuma.<br/><br/>"Idealno bi bilo da to bude paralelno – sam čin formiranja ekonomskih podsticaja i ekonomskih pokretača koji bi olakšali postizanje sporazuma na političkom polju. Naravno, uz dozu hitnosti, da se brzo pronadju neka od tih preduzeća i komercijalne mogućnosti koje bismo upotrebili kao pokretače ovog političkog procesa", rekao je Palmer koji je danas boravio u Prištini.<br/><b>Palmer: Značajno je uključiti Srpsku listu u Vladu Kosova</b> Izaslanik američkog državnog sekretara za zapadni Balkan i zamenik pomoćnika američkog državnog sekretara Metju Palmer izjavio je da je od suštinskog značaja da se Srpska lista uključi u Vladu Kosova.<br/><br/>"Srpska lista je partija koja je bila uspostavljena od srpske zajednice da predstavlja njene interese u politici Kosova. Bilo bi od suštinskog značaja za vladu da ih uključi, da radi sa njima, i prihvati njihovu ustavnu ulogu u kosovskoj politici", rekao je on u intervjuu za radio Slobodna Evropa.<br/><br/>Na pitanje kako gleda na ostale predstavnike srpske zajednice Palmer je rekao da "postoji prostor da se vlada široko angažuje sa više aktera u ovom procesu".<br/><br/>Govoreći o mogućnosti ukidanja takse za robu koja se uvozi iz Srbije i Bosne i Hercegovine i njeno zamenjivanje politikom punog dijaloga Palmer je rekao da bi SAD svakako podržale hitno ukidanje taksi.<br/><br/>"Mi smo već neko vreme to tražili od naših kosovskih partnera i razočarani smo nespremnošću Kosova da to uradi. Što se tiče reciprociteta, to meni zvuči kao nešto o čemu bi se moglo pregovarati sa Srbijom, tako da se nadam da će vlasti Kosova pronaći put i okvir koji bi ih vratio nastavku dijaloga, da kroz taj proces formulišu izazove koji bi mogli da ograniče mogućnost da gradjani Kosova i Srbije slobodno trguju i posluju", kazao je Palmer.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/01/eksministerka_lukash_diyalnist_ryaboshapky_pryzvede_do_kolapsu_pravoohoronnoi_1681951"/>
    <meta property="og:site_name" content="ZIK.UA"/>
    <meta property="article:published_time" content="2019-11-01T20:55:00+00:00"/>
    <meta property="og:title" content="Ексміністерка Лукаш: Діяльність Рябошапки призведе до колапсу правоохоронної системи"/>
    <meta property="og:description" content="Діяльність генпрокурора Руслана Рябошапки призведе до колапсу роботи правоохоронної системи вже у грудні."/>
  </head>
  <body>
    <article>
      <h1>Ексміністерка Лукаш: Діяльність Рябошапки призведе до колапсу правоохоронної системи</h1>
      <address>
        <time datetime="2019-11-01T20:55:00+00:00">01 Nov 2019, 20:55</time>
      </address>
      <p>
        <b>Діяльність генпрокурора Руслана Рябошапки призведе до колапсу роботи правоохоронної системи вже у грудні.</b>
      </p>
      <p>Про це під час ексклюзивного інтерв’ю в ефірі інформаційно-політичного інтерактивного ток-шоу «<a href="https://zik.ua/tv/video/181157">Народ проти</a>» на телеканалі <a href="https://zik.ua/">ZIK</a> заявила колишня міністерка юстиції України Олена Лукаш.</p>
      <p>Коментуючи інформацію про збір підписів, який ініціювали у Верховній Раді України, щодо відставки генерального прокурора Руслана Рябошапки та з чого почався конфлікт між керівником ГПУ і «Слугою народу», Олена Лукаш зауважила, що для неї цей процес розпочався із екскерівника одеського «Правого сектору» Стерненка. Гостя ток-шоу нагадала, що генпрокурор зустрічався із Стерненком у своєму кабінеті: «Він прийняв убивцю і досі не прийняв вдову вбитого».</p>
      <p>На її думку, сьогодні все свідчить про те, що Генеральною прокуратурою керує «людина без репутації».</p>
      <p>«А коли ти без репутації, яка охороняє тебе, як непорушна скеля, то ти довго не протримаєшся. Не може керувати правоохоронним органом людина, до якої втрачена довіра і своїх, і чужих. Дії, які він вчиняє, призведуть до колапсу роботи правоохоронної системи, і дуже скоро, і надовго. Буквально, у грудні цей колапс розпочнеться», – переконана Олена Лукаш.</p>
      <figure>
        <iframe src="https://www.youtube.com/embed/sa49Kre0bEc" width="640" height="360" data-service="Youtube" scrolling="no"/>
      </figure>
      <p>Ведуча ток-шоу «Народ проти» Наташа Влащенко уточнила, чому колапс буде саме у грудні.</p>
      <p>Олена Лукаш пояснила: «Річ у тім, що 19 листопада цього року ГПУ втрачає функції слідства. Усі справи прокурорів передають за підслідністю в інші органи – щось у поліцію, щось у ДБР, щось у НАБУ. Плюс сама прокуратура реформується. Відповідно, процедура ця непродумана і розтягнеться у часі. Закон передбачає на неї три місяці… От ви слідчий поліції, у якого сто своїх справ, і вам ще «вагон» чужих справ передають».</p>
      <p>Як повідомляли, генеральний прокурор України Руслан Рябошапка заявляє, що спокійно ставиться до <a href="https://zik.ua/news/2019/11/01/ryaboshapka_kazhe_shcho_spokiyno_stavytsya_do_initsiatyvy_yogo_vidstavky_1681713">ініціативи його відставки</a>, яку озвучив народний депутат фракції «Слуга народу» Олександр Дубінський.</p>
      <related>
        <h4>читайте також</h4>
        <a href="https://zik.ua/news/2019/10/25/ryaboshapka_stvoryv_nove_upravlinnya_yake_zaymetsya_reformamy_gpu_1676479"/>
        <a href="https://zik.ua/news/2019/10/15/lukash_podala_v_dbr_zayavu_na_ryaboshapku_1668033"/>
        <a href="https://zik.ua/news/2019/11/01/koboliev_pro_rishennya_rady_teper_maiemo_mozhlyvist_otrymaty_seryoznyy_argument_1681973"/>
        <a href="https://zik.ua/news/2019/11/01/mzs_vyklykalo_posla_frantsii_cherez_slova_makrona_pro_ukraintsiv_1681921"/>
      </related>
    </article>
  </body>
</html>
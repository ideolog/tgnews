<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/01/kashmiris-situation-is-unsustainable-says-angela-merkel.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-01T20:15:00+00:00"/>
    <meta property="og:title" content="കശ്മീരിലെ ജീവിത സാഹചര്യങ്ങൾ അസന്തുലിതം, മെച്ചപ്പെടണം:അംഗല മെർക്കൽ"/>
    <meta property="og:description" content="ന്യൂ‍ഡൽഹി∙ കശ്മീരിലെ ജനങ്ങളുടെ ജീവിത സാഹചര്യങ്ങൾ അസന്തുലിതമാണെന്നും അത് ഏറെ മെച്ചപ്പെടേണ്ടതുണ്ടെന്നും ജർമൻ ചാൻസലർ അംഗല മെർക്കൽ. പ്രധാനമന്ത്രി.ജമ്മു കശ്മീർ. അംഗല മെർക്കൽ. പ്രധാനമന്ത്രി നരേന്ദ്ര മോദി. ഇന്ത്യ– ജർമനി. Jammu Kashmir. Angela Merkel. Narendra Modi. Manorama Online.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>കശ്മീരിലെ ജീവിത സാഹചര്യങ്ങൾ അസന്തുലിതം, മെച്ചപ്പെടണം:അംഗല മെർക്കൽ</h1>
      <address><time datetime="2019-11-01T20:15:00+00:00">01 Nov 2019, 20:15</time> by <a rel="author">മനോരമ ലേഖകൻ</a></address>
      <p>ന്യൂ‍ഡൽഹി∙ കശ്മീരിലെ ജനങ്ങളുടെ ജീവിത സാഹചര്യങ്ങൾ അസന്തുലിതമാണെന്നും അത് ഏറെ മെച്ചപ്പെടേണ്ടതുണ്ടെന്നും ജർമൻ ചാൻസലർ അംഗല മെർക്കൽ. പ്രധാനമന്ത്രി നരേന്ദ്ര മോദിയുമായുള്ള ചർച്ചകൾക്കു മുന്നോടിയായി മാധ്യമപ്രവർത്തകരോടു സംസാരിക്കുകയായിരുന്നു അംഗല മെർക്കൽ. പ്രധാനമന്ത്രി നരേന്ദ്ര മോദിയുമായി ഇക്കാര്യങ്ങൾ ചർച്ച ചെയ്യുമെന്നും ജർമൻ ചാൻസലർ വ്യക്തമാക്കി.</p>
      <p>കശ്മീർ വിഷയത്തിൽ ഇന്ത്യയുടെ നിലപാട് അറിയാം. കശ്മീരില്‍‌ സമാധാനം കൊണ്ടുവരുന്നതിനായി പ്രധാനമന്ത്രി നരേന്ദ്ര മോദിയുടെ പദ്ധതികൾ കേൾക്കേണ്ടതുണ്ട്. കശ്മീരിലെ ജനങ്ങളുടെ ജീവിത സാഹചര്യം തീർച്ചയായും മെച്ചപ്പെടേണ്ടതുണ്ടെന്നും മെർക്കൽ വ്യക്തമാക്കി. പുനരുപയോഗിക്കാവുന്ന ഊർജ മേഖലയിലെ ഇന്ത്യയുടെ പ്രവർത്തനങ്ങളെ ജർമൻ ചാൻസലർ പ്രശംസിച്ചു. സുസ്ഥിര വികസനം, കാലാവസ്ഥാ സംരക്ഷണം തുടങ്ങിയ വിഷയങ്ങളിൽ പ്രവർത്തിക്കാൻ ജർമനിക്കും താൽപര്യമുണ്ടെന്നും പ്രധാനമന്ത്രി നരേന്ദ്രമോദിയോടൊപ്പം നടത്തിയ സംയുക്ത വാർത്താ സമ്മേളനത്തിൽ അവർ പറഞ്ഞു.</p>
      <p>ഇന്ത്യ നൽകിയ സ്വീകരണത്തിനുള്ള നന്ദി മെർക്കൽ അറിയിച്ചു. നയതന്ത്രപരമായും സൗഹൃദപരമായും മികച്ച ബന്ധമാണ് ഇരു രാഷ്ട്രങ്ങളും തമ്മിലുള്ളത്. സാങ്കേതിക മേഖലയിൽ ഇന്ത്യയോടൊപ്പം പ്രവർത്തിക്കുന്നതിനും താൽപര്യമുണ്ട്. വാണിജ്യം, നിക്ഷേപം, വിദ്യാഭ്യാസം തുടങ്ങിയ മേഖലകളിൽ ഇരു രാഷ്ട്രങ്ങളും തമ്മിൽ കരാറുകളുണ്ടെന്നും അവർ പറഞ്ഞു.</p>
      <p>20,000 ഇന്ത്യക്കാരാണ് ജര്‍മനിയിൽ പഠിക്കുന്നത്. ഇതിലും കൂടുതൽ പേര്‍ വരണമെന്നാണു ഞങ്ങളുടെ ആഗ്രഹം. വൊക്കേഷണൽ ട്രെയിനിങ്ങിൽ അധ്യാപകരെ കൈമാറുന്നതിന് താൽപര്യമുണ്ടെന്നും മെർ‌ക്കൽ പറഞ്ഞു. ഡൽഹിയിലെത്തിയ അംഗല മെർക്കൽ പ്രധാനമന്ത്രിയോടൊപ്പം ഹൈദരാബാദ് ഹൗസിലെ സംഗീതജ്ഞരുമായി സംസാരിച്ചു.</p>
      <p><b>English Summary:</b> Kashmiris' Situation Is Unsustainable, Says Angela Merkel</p>
    </article>
  </body>
</html>
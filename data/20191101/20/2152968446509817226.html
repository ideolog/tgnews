<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/01/ot-ianuari-vestnici-i-spisaniia-v-bylgarski-poshti.428266"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T20:16:00+00:00"/>
    <meta property="og:title" content="От януари: Вестници и списания в &quot;Български пощи&quot;"/>
    <meta property="og:description" content="Пощите нямали желание да стават монополист | Dnes.bg"/>
  </head>
  <body>
    <article>
      <h1>От януари: Вестници и списания в "Български пощи"</h1>
      <h2>Пощите нямали желание да стават монополист</h2>
      <address><time datetime="2019-11-01T20:16:00+00:00">01 Nov 2019, 20:16</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>От втората половина на януари "Български пощи" влизат в разпространението на вестници и други печатни издания. Това съобщи на пресконференция министърът на транспорта Росен Желязков.</p>
      <p>Министърът заяви, че вестниците ще бъдат разпространявани по 18 национални маршрута, 115 регионални и 110 нощни.  Това са 3500 доставки на 400 пакета на ден. Това правело 800 000 км на месец, 900 т печатни издания или 2400 куб. метра, пише "<a href="http://24chasa.bg/">24часа</a>".</p>
      <p>Той обясни, че в момента дистрибуторите са 50-60 на брой. Пощите нямали желание да се превърнат в монополист - влизали, за да бъдат диверсифицирани доставките.  По този начин и държавата влизала в разпространението с авторитетната си фирма, за да се преодолеело усещането, че някой извива ръцете на издателите и  усещането, че пазарът се монополизира.</p>
      <p>Държавните пощи ще работят на себестойност и не търсят печалба от тази дейност, но ще използват логистиката, за да развиват други дейности на дружеството, от които да се печели, каза още министърът.</p>
      <p>Цената на разпространението е  отстъпката от цената на печатното издания, която е  между 30-35%. За логистиката -  от рампата на печатниците до разпространителните пунктове дистрибуторът приема 20%, а за търговците на дребно остават 10%, поясни Желязков.</p>
      <p>Български пощи има 3000 пощенски станции и свои пунктове в градовете, в които обикновено има пътникопоток, така че те ще продават и на дребно, допълни още Желязков.</p>
      <p>Той припомни, че преди години техни са били реповете. Желязков не каза към какъв дял от пазара ще се стремят, но заяви, че държавата ще започне преговори с издателите и зависело от техния избор.</p>
      <p>За новата стара дейност няма да се купуват нови автомобили, тъй като пощите си имали.</p>
    </article>
  </body>
</html>
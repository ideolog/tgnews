<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/01/opublikovano-rejtyng-100-najbagatshyh-ukrayintsiv/"/>
    <meta property="og:site_name" content="Рубрика"/>
    <meta property="article:published_time" content="2019-11-01T20:09:35+00:00"/>
    <meta property="og:title" content="Опубліковано рейтинг 100 найбагатших українців"/>
    <meta property="og:description" content="У новому рейтингу найбагатших українців лідери топ-5 хоч і втратили сумарно 3,8 мільярда доларів, але залишилися на своїх місцях. Рейтинг представив журнал НВ спільно з інвесткомпанією Dragon Capital. Перші місця, як і в минулому році, зайняли Рінат Ахметов, Віктор Пінчук і Вадим Новинський. П’ять найбагатших українців за рік втратили $3,8 млрд Сумарна вага рейтингу — $34,8 млрд […]"/>
  </head>
  <body>
    <article>
      <h1>Опубліковано рейтинг 100 найбагатших українців</h1>
      <address><time datetime="2019-11-01T20:09:35+00:00">01 Nov 2019, 20:09</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2018/11/ahmetovrinat-497f63e601901ff16a688dfd7e428946-620x420.jpg"/>
      </figure>
      <p>
        <b>
          <b>У новому рейтингу найбагатших українців лідери топ-5 хоч і втратили сумарно 3,8 мільярда доларів, але залишилися на своїх місцях.</b>
        </b>
      </p>
      <p>Рейтинг представив <a href="https://nv.ua/ukr/biz/markets/top-100-naybagatshih-ukrajinciv-reyting-nv-i-dragon-capital-novini-ukrajini-50050784.html">журнал НВ </a>спільно з інвесткомпанією Dragon Capital.</p>
      <p>Перші місця, як і в минулому році, зайняли <b>Рінат Ахметов, Віктор Пінчук </b>і<b> Вадим Новинський.</b> П’ять найбагатших українців за рік втратили $3,8 млрд</p>
      <p>Сумарна вага рейтингу — $34,8 млрд (на $2,7 млрд менше, ніж рік тому), причому $30,6 млрд з них припадає на перші 50 рядків.</p>
      <p>Беззмінним лідером рейтингу залишається олігарх Рінат Ахметов. Він володіє більш ніж четвертою частиною всіх статків 100 найбагатших українців. Капітал Ахметова в 189 разів більший, ніж у бізнесмена Олександра Табалова, який знаходиться на сотому місці.</p>
      <p>Перші шість учасників рейтингу — мільярдери. Їх загальні статки — $17,8 млрд, що всього на $1 млрд більше, ніж у інших 94 мультимільйонерів рейтингу разом узятих.</p>
      <p>Топ-5 найбагатших українців, які в сумі володіють $16,6 млрд, в цьому році втратили $3,8 млрд. Більша частина суми, на яку збідніла сотня за рік, це гроші Ріната Ахметова. За рік його статки зменшилися на $2,6 млрд.</p>
      <p>Найбільше примножив свої статки в абсолютному значенні Дмитро Фірташ — на $300 млн.</p>
      <p>Перші п’ять місць у рейтингу займають ті ж бізнесмени, що і в минулому році. Єдина зміна — Коломойський обігнав Боголюбова (в минулому році статки обох оцінювалися в $1,6 млрд).</p>
      <p>Що стосується другої частини першої десятки, то з неї випали власник МХП Юрій Косюк (11-е місце) і співвласник групи Приват Олексій Мартинов (12-е). Екс-президент України Петро Порошенко залишився на шостому місці.</p>
      <p>Мажоритарний акціонер Ferrexpo Костянтин Жеваго опустився на дев’яте місце, поступившись сьомим співвласникам Епіцентр-К Олександру і Галині Герегам. У десятку потрапили також Дмитро Фірташ (піднявся з 14-го на восьме місце) і Микола Злочевський (з 11-го на 10-е).</p>
      <p>Вартість активів 100 найбагатших українців еквівалентна 23% ВВП України. Ця пропорція трохи нижча, ніж рік тому — 28%, і зовсім далека від показника 2013 року — 40%.</p>
      <figure>
        <img src="https://rubryka.com/wp-content/uploads/2019/11/1-1.jpg"/>
      </figure>
      <figure>
        <img src="https://rubryka.com/wp-content/uploads/2019/11/2-1.jpg"/>
      </figure>
    </article>
  </body>
</html>
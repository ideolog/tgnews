<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/195942/pelozi-mesa-sto-mina-xekinoyn-oi-akroaseis-gia-tin-parapompi-toy-tramp"/>
    <meta property="og:site_name" content="CNN.gr"/>
    <meta property="article:published_time" content="2019-11-01T20:29:08+00:00"/>
    <meta property="og:title" content="Πελόζι: Μέσα στο μήνα ξεκινούν οι ακροάσεις για την παραπομπή του Τραμπ"/>
    <meta property="og:description" content="Η πρόεδρος της Βουλής των Αντιπροσώπων Νάνσι Πελόζι αναμένει ότι οι δημόσιες ακροάσεις στην έρευνα για την παραπομπή του Ντόναλντ Τραμπ θα ξεκινήσουν εντός..."/>
  </head>
  <body>
    <article>
      <h1>Πελόζι: Μέσα στο μήνα ξεκινούν οι ακροάσεις για την παραπομπή του Τραμπ</h1>
      <h2>Η πρόεδρος της Βουλής των Αντιπροσώπων Νάνσι Πελόζι αναμένει ότι οι δημόσιες ακροάσεις στην έρευνα για την παραπομπή του Ντόναλντ Τραμπ θα ξεκινήσουν εντός του Νοεμβρίου.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 22:29 , 01 November 2019</p>
      <p>«Υποθέτω ότι θα γίνουν δημόσιες ακροάσεις το Νοέμβριο», είπε η Δημοκρατική πρόεδρος σε συνέντευξη που παραχώρησε στο Bloomberg. Σημείωσε επίσης ότι οποιαδήποτε <b>κατηγορία</b> αποδοθεί στον πρόεδρο θα πρέπει να είναι «<b>ακλόνητη</b>».</p>
      <p>Την Πέμπτη η Βουλή των Αντιπροσώπων ενέκρινε την πρόταση για την έναρξη επίσημης έρευνας σε βάρος του Τραμπ, με <b>ψήφους 232 υπέρ έναντι 196 κατά.</b></p>
      <p>Νυν και πρώην αξιωματούχοι της κυβέρνησης Τραμπ έχουν καταθέσει μέχρι στιγμής, κεκλεισμένων των θυρών, ότι ο Λευκός Οίκος <b>παρέκαμψε τους συνήθεις διπλωματικούς διαύλους για να ασκήσει πίεση στον Ουκρανό πρόεδρο Βολοντίμιρ Ζελένσκι</b> προκειμένου ο τελευταίος να ξεκινήσει εισαγγελική έρευνα σε βάρος του <b>Τζο Μπάιντεν και του γιου</b> του, Χάντερ, στην Ουκρανία.</p>
      <p>Η Πελόζι είπε στο Bloomberg ότι αυτές οι καταθέσεις μαρτύρων κεκλεισμένων των θυρών θα συνεχιστούν, εφόσον αποδειχθούν «παραγωγικές».</p>
      <h3>Διχασμένοι οι Αμερικανοί</h3>
      <p>Την ίδια ώρα, το ενδεχόμενο της παραπομπής με το ερώτημα της καθαίρεσης σε βάρος του προέδρου των ΗΠΑ διχάζει τους Αμερικανούς ψηφοφόρους, σύμφωνα με τα στοιχεία δημοσκοπήσεων.</p>
      <p>Κατά μέσο όρο, το <b>48% των πολιτών που συμμετείχαν σε μια σειρά δημοσκοπήσεων λέει ότι στηρίζει το ενδεχόμενο παραπομπής, ενώ το 44% τάσσεται κατά.</b></p>
      <p>Σύμφωνα με τα στοιχεία,<b> οι Δημοκρατικοί επιδοκιμάζουν με σθένος αυτό το ενδεχόμενο,</b> ενώ οι <b>Ρεπουμπλικάνοι</b> το <b>αποδοκιμάζουν σφόδρα.</b></p>
      <p>Τα δεδομένα δόθηκαν στη δημοσιότητα από τον ιστότοπο Five Thirty Eight, που εξηγεί ότι βασίστηκε στις μετρήσεις όλων των δημοσκοπήσεων που μπόρεσε να συγκεντρώσει, οι οποίες ζητούν από τους ερωτηθέντες να απαντήσουν θετικά ή αρνητικά στο ερώτημα εάν στηρίζουν το ενδεχόμενο παραπομπής του Αμερικανού προέδρου.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/195949/tzonson-h-symfonia-moy-gia-to-brexit-tha-dosei-sti-vretania-ton-pliri-elegxo">Τζόνσον: Η συμφωνία μου για το Brexit θα δώσει στη Βρετανία τον πλήρη έλεγχο</a>
        </li>
        <li>
          <a href="https://www.cnn.gr/news/kosmos/story/195895/h-rosia-kataggellei-tis-hpa-gia-paranomes-exagoges-petrelaioy-apo-ti-syria">Η Ρωσία καταγγέλλει τις ΗΠΑ για παράνομες εξαγωγές πετρελαίου από τη Συρία</a>
        </li>
        <li>
          <a href="https://www.cnn.gr/news/kosmos/story/195927/intiana-pythonas-straggalise-36xroni-vrethike-nekri-me-to-erpeto-sto-laimo-tis">Ιντιάνα: Πύθωνας στραγγάλισε 36χρονη - Βρέθηκε νεκρή με το ερπετό στον λαιμό της</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/34702/nansi-pelozi">ΝΑΝΣΙ ΠΕΛΟΖΙ</a>
        </li>
        <li>
          <a href="https://www.cnn.gr/eidhseis/tag/20/hpa">ΗΠΑ</a>
        </li>
        <li>
          <a href="https://www.cnn.gr/eidhseis/tag/24333/parapomph">ΠΑΡΑΠΟΜΠΗ</a>
        </li>
        <li>
          <a href="https://www.cnn.gr/eidhseis/tag/70/ntonalnt-tramp">ΝΤΟΝΑΛΝΤ ΤΡΑΜΠ</a>
        </li>
        <li>
          <a href="https://www.cnn.gr/eidhseis/tag/500/antiprosopon">ΒΟΥΛΗ ΑΝΤΙΠΡΟΣΩΠΩΝ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/02/195958/snapshot/katalipsi.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/01/195950/snapshot/2742548.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/01/195916/snapshot/atm-1524868_640.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/01/195902/snapshot/21643973.JPG"/>
      </figure>
    </article>
  </body>
</html>
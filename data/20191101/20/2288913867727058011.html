<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191101_04695944"/>
    <meta property="og:site_name" content="De Standaard"/>
    <meta property="article:published_time" content="2019-11-01T20:54:00+00:00"/>
    <meta property="og:title" content="Bijen doden Nederlandse toerist in Tanzania"/>
    <meta property="og:description" content="Een groep toeristen is in Tanzania aangevallen door een zwerm agressieve bijen. Daarbij kwam een Nederlander om het leven."/>
  </head>
  <body>
    <article>
      <h1>Bijen doden Nederlandse toerist in Tanzania</h1>
      <address>
        <time datetime="2019-11-01T20:54:00+00:00">01 Nov 2019, 20:54</time>
      </address>
      <p>
        <b>Een groep toeristen is in Tanzania aangevallen door een zwerm agressieve bijen. Daarbij kwam een Nederlander om het leven.</b>
      </p>
      <p>Drie andere Nederlanders raakten gewond. Een van hen is er slecht aan toe, zo bevestigt Bastiaan Govers van reisorganisatie Sawadee.</p>
      <p>De vier slachtoffers maakten deel uit van een groep van twintig mensen, voornamelijk Nederlanders. ‘De twintig deelnemers waren woensdag op een wildsafari in het natuurreservaat Selous toen ze plotseling door de bijen werden aangevallen’, zegt Govers.</p>
      <p>Volgens Nederlandse media ging het om een zwerm geafrikaniseerde honingbijen, ook wel gekend als <i>killer bees</i>. Sommige toeristen zijn drie- tot vierhonderd keer gestoken, zegt de woordvoerder.</p>
      <p>De drie Nederlanders die gewond raakten door de bijenaanval zijn overgebracht naar een ziekenhuis in de hoofdstad.</p>
      <p>De reisorganisator laat weten dat iedereen aangeslagen is door de bijenaanval. Een deel van de groep wil zo snel mogelijk naar huis. De terugreis stond gepland voor zondag.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/plzen-i-diky-dvema-golum-roba-zdolala-hradec-kralove-4-1/1816156?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T20:00:00+00:00"/>
    <meta property="og:title" content="Plzeň i díky dvěma gólům Roba zdolala Hradec Králové 4:1"/>
    <meta property="og:description" content="Plzeň - Hokejisté Plzně porazili v 16. kole extraligy Hradec Králové 4:1 a popáté za sebou bodovali na domácím ledě. Hráči Mountfieldu sice na západě Čech brzy vedli, ale Indiáni do poloviny zápasu skóre otočili. Dvěma góly se blýskl Luboše Rob, který navíc přihrál na vítěznou trefu Milanu Gulašovi. Plzeňský kapitán bodoval již v šestnáctém zápase v řadě a zaznamenal sedmnáctý gól v sezoně. Hosté ukončili čtyřzápasovou bodovou šňůru a v základní hrací době prohráli poprvé po příchodu trenéra Vladimíra Růžičky."/>
  </head>
  <body>
    <article>
      <h1>Plzeň i díky dvěma gólům Roba zdolala Hradec Králové 4:1</h1>
      <address><time datetime="2019-11-01T20:00:00+00:00">01 Nov 2019, 20:00</time> by <a rel="author" href="http://www.ctk.cz/" target="_blank">ČTK</a></address>
      <p>Plzeň - Hokejisté Plzně porazili v 16. kole extraligy Hradec Králové 4:1 a popáté za sebou bodovali na domácím ledě. Hráči Mountfieldu sice na západě Čech brzy vedli, ale Indiáni do poloviny zápasu skóre otočili. Dvěma góly se blýskl Luboše Rob, který navíc přihrál na vítěznou trefu Milanu Gulašovi. Plzeňský kapitán bodoval již v šestnáctém zápase v řadě a zaznamenal sedmnáctý gól v sezoně. Hosté ukončili čtyřzápasovou bodovou šňůru a v základní hrací době prohráli poprvé po příchodu trenéra Vladimíra Růžičky.</p>
      <slideshow>
        <figure>
          <img src="https://i3.cn.cz/6/1572641936_P201911010983301.jpg"/>
        </figure>
        <figure>
          <img src="https://i3.cn.cz/6/1572637567_P201911010921701.jpg"/>
        </figure>
        <figure>
          <img src="https://i3.cn.cz/6/1572637586_P201911010922001.jpg"/>
        </figure>
        <figure>
          <img src="https://i3.cn.cz/6/1572637023_P201911010912501.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>Z opatrného úvodu vybočila šance hostujícího Jergla, který se ve třetí minutě protáhl do úniku a jeho bekhendový pokus zastavila levá tyčka. Na druhé straně zahrozil Kodýtek, jemuž zakončení do odkryté branky překazil Lukeš, zaskakující za nemocnou gólmanskou jedničku Hradce Mazance. V 7. minutě už zaváhání plzeňské defenzivy u pravého mantinelu potrestal Smoleňák, když po ideální přihrávce Chalupy pohodlně otevřel skóre.</p>
      <p>Poté se hosté soustředili především na hru dozadu a aktivnější Indiáni se obtížně prosazovali přes střední pásmo. Až v 15. minutě se prokličkoval až mezi kruhy Kracík a jeho nezištnou asistenci podél bezmocného Lukeše proměnil ve vyrovnání na 1:1 Rob.</p>
      <p>Krátce po pauze při přečíslení dvou na jednoho po výměně kotouče s Kantnerem Gulaš zblízka nepřekonal Lukeše. Vyznamenal se i jeho protějšek Frodl, když ve 25. minutě při závaru ve svém brankovišti stačil zasáhnout proti dorážce Smoleňáka. V polovině utkání srazil Hradec jeho první trest v utkání, při vyloučení Zámorského se totiž ze svého místa na levém kruhu prosadil tradiční ranou z voleje kanonýr Gulaš.</p>
      <p>Následně ve snaze odpovědět hosté více otevřeli hru, Frodl si však poradil s pokusem před brankou nekrytého Perreta a naopak po rychlém brejku Plzně musel Lukeš zlikvidovat střelu Poura. Před druhou sirénou domácí se štěstím přečkali oslabení.</p>
      <p>Hradečtí pokračovali v náporu také na začátku závěrečné dvacetiminutovky. Od pohromy uchránil svůj tým jen skvělý Frodl, jenž si poradil s průnikem Smoleňáka i tečí Vincoura. Domácí se probudili až díky početní výhodě. Vlach ovšem po přihrávce Kracíka ve 47. minutě promarnil gólovou příležitost a iniciativu znovu převzali hosté.</p>
      <p>Plzeňští vyráželi do rychlých protiútoků. Přečíslení dva na jednoho ještě Gulaš nevyužil, ale v 55. minutě už nahození Budíka protečoval do sítě Rob. Hráči Mountfieldu následně nezvládli přesilovku a při hře bez brankáře už jen Kantner při svém stém startu v extralize upravil na konečných 4:1.</p>
      <h3>Hlasy trenérů po utkání:</h3>
      <p><b>Jiří Hanzlík (Plzeň):</b> <i>"Měli jsme dvě hluchá místa, kde jsme mohli zápas ztratit. Bylo to prvních asi sedm minut v zápase a stejně tak nám nevyšlo počátečních pět minut třetí třetiny. Jinak to byl vyrovnaný zápas. V mých očích je Hradec herně nejlepší mužstvo, co jsme zatím v extralize potkali. Obstáli jsme proti němu. Na rozdíl od soupeře jsme využili šance a hodně si těch bodů vážíme. Udělali jsme před zápasem některé změny v útocích, protože jsme nebyli spokojeni."</i></p>
      <p>
        <b>Petr Svoboda (Hradec Králové):</b>
        <i> "Měli jsme až na jednu chybu dobrou první třetinu, ale nevyužili jsme šance a špatné rozebrání hráčů nás stálo vyrovnání na 1:1. Ve druhé třetině se utkání lámalo. My jsme dvě šance v přesilové hře nedali a naopak Plzeň svoji přesilovku využila. Neměli jsme dnes to pověstné štěstíčko. I ve třetí třetině jsme měli hodně šancí, ale bohužel nic. Kotouč se nám kutálel po brankové čáře, ale nebyli jsme schopni dát gól. Plzeň byla efektivnější."</i>
      </p>
      <h3>HC Škoda Plzeň - Mountfield Hradec Králové 4:1 (1:1, 1:0, 2:0)</h3>
      <p>Branky a nahrávky: 15. Rob (Kracík, Vráblík), 30. Gulaš (Rob, Moravčík), 55. Rob (Budík, Vracovský), 59. Kantner (Gulaš, Mertl) - 7. Smoleňák (M. Chalupa, Rosandič). Rozhodčí: Bejček, Šír - D. Jelínek, Komárek. Vyloučení: 3:2. Využití: 1:0. Diváci: 6312.</p>
      <p><b>Plzeň:</b> D. Frodl - Vráblík, Moravčík, Čerešňák, Houdek, Kaňák, Budík, T. Voráček - Gulaš, Mertl, Kantner - Rob, Kracík, Vracovský - Eberle, Kodýtek, P. Straka - Kolda, R. Vlach, Pour. Trenéři: Čihák, Jiří Hanzlík a Pejchar.</p>
      <p><b>Hradec Králové:</b> Š. Lukeš - Zámorský, Linhart, Cibulskis, Nedomlel, Rosandič, F. Pavlík, Allen - Smoleňák, Koukal, M. Chalupa - Vincour, Cingel, R. Pavlík - Jergl, Kubík, Červený - Paulovič, Rákos, Perret. Trenéři: V. Růžička st., T. Martinec, Krátoška a P. Svoboda.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/01/raketakat-lottek-izraelre-a-gazai-ovezetbol"/>
    <meta property="og:site_name" content="infostart"/>
    <meta property="article:published_time" content="2019-11-01T20:10:00+00:00"/>
    <meta property="og:title" content="Rakétákat lőttek Izraelre a Gázai-övezetből"/>
    <meta property="og:description" content="Több hetes viszonylag nyugalmas időszak után egyszerre több rakétát lőttek a Gázai övezetből a környező izraeli területekre - jelentette a 13-as kereskedelmi televízió híradása péntek este Izraelben."/>
  </head>
  <body>
    <article>
      <h1>Rakétákat lőttek Izraelre a Gázai-övezetből</h1>
      <address><time datetime="2019-11-01T20:10:00+00:00">01 Nov 2019, 20:10</time> by <a rel="author">Infostart / MTI</a></address>
      <h3>Több hetes viszonylag nyugalmas időszak után egyszerre több rakétát lőttek a Gázai övezetből a környező izraeli területekre - jelentette a 13-as kereskedelmi televízió híradása péntek este Izraelben.</h3>
      <p>Az övezettel szomszédos izraeli településeken éppen a szombati pihenőnap előtti ünnepi vacsorájukat fogyasztották az emberek, amikor megszólalt a rakétákra figyelmeztető riasztás.</p>
      <p>Az izraeli hadsereg jelentése szerint a vaskupola nevű légvédelmi rendszer a levegőben elfogott hét lövedéket. A tévé szerint egy rakéta csapódott egy Szderót városban lévő lakóházba, de a lakók az óvóhelyen voltak, és nem sérültek meg.</p>
      <p>A Háárec című újság honlapjának értesülése szerint az izraeli hadsereg az Iszlám Dzsihád nevű iszlamista terrorszervezet egyik gázai vezetőjét, Baha Abu al-Atát teszi felelőssé a rakétaesőért, aki elutasítja az övezetet uraló radikális iszlamista terrorszervezetnek, a Hamásznak a fennhatóságát szervezete fölött.</p>
      <p>Előzőleg már csütörtök este is kilőttek egy rakétát Izrael felé, amit a levegőben megsemmisített az izraeli légelhárítás, s amit izraeli ellencsapás követett két Hamász álláspont ellen az övezet északi részén.</p>
      <p>Alon David, a 13-as televízió katonai szakértője szerint az Izrael déli részén, a Gázai övezetnél történt rakétatámadások mögött Irán, illetve az általa irányított gázai szervezet állhat, s az akció esetleg egy Izrael északi határvidékét fenyegető, szintén Teheránból vezényelt, komolyabb katonai akció előkészítése lehet.</p>
    </article>
  </body>
</html>
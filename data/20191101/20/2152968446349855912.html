<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/01/sindikati-na-vw-zaplashvat-da-blokirat-zavoda-v-turciia.428267"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T20:48:00+00:00"/>
    <meta property="og:title" content="Синдикати на VW заплашват да блокират завода в Турция"/>
    <meta property="og:description" content="Синдикатите искат ТУрция да спре с войната и насилието | Dnes.bg"/>
  </head>
  <body>
    <article>
      <h1>Синдикати на VW заплашват да блокират завода в Турция</h1>
      <h2>Синдикатите искат ТУрция да спре с войната и насилието</h2>
      <address><time datetime="2019-11-01T20:48:00+00:00">01 Nov 2019, 20:48</time> by <a rel="author" href="https://www.dnes.bg/author/242" target="_blank">Екип на Investor.bg</a></address>
      <p>Влиятелните синдикати на Volkswagen (VW) обещаха да блокират плана на автомобилния производител за строеж на нов завод в Турция, докато насилието, предизвикано от офанзивата на Анкара в съседна Сирия, не бъде прекратено.</p>
      <p>"Искам да кажа това много ясно: представители на синдикатите ще отказват (да дадат) одобрение, докато Турция се опитва да постигне политическите си цели с война и насилие“, заяви ръководителят на глобалния работнически съвет на компанията Бернд Остерлох, който е и член на Надзорния съвет, цитиран от Bloomberg.</p>
      <p>Най-големият автомобилопроизводител в света замрази проекта си миналия месец, след като напрежението в Близкия изток ескалира след оттеглянето на американски сили от Сирия. Ходът на Вашингтон отвори път за това турски сили да започнат операция в северните части на страната, принуждавайки оттам да се изтласкат кюрдските милиции, които контролираха пограничната територия.</p>
      <p>Заводът на стойност 1,3 млрд. евро, планиран в Турция, ще може да произвежда около 300 000 автомобила годишно и представлява възможност за компанията да разрасне бизнеса си в Турция и Близкия изток. Също така проектът е от ключово значение за Анкара, тъй като ще е сигнал, че страната продължава да привлича големи чуждестранни инвестиции след нестабилния си икономически период и последвалата го рецесия.</p>
      <p>От VW обаче се тревожат за политическата ситуация в Турция и продължават да наблюдават развитието в региона, посочи главният финансов директор на компанията Франк Витер пред репортери в сряда. Към момента няма непосредствен натиск за алтернативни места за завода, като е възможно допълнителен капацитет да бъде добавен към вече съществуващите обекти на производителя в Словакия, както и на други места, допълни той.</p>
      <p>
        <a href="https://www.investor.bg/novini/444/a/sindikatite-na-vw-otnovo-zaplashvat-da-provaliat-sdelkata-za-zavoda-v-turciia-292385/">
          <b>Още по темата четете в Investor.bg</b>
        </a>
      </p>
    </article>
  </body>
</html>
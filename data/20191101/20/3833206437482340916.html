<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/910452.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T20:10:00+00:00"/>
    <meta property="og:title" content="Треньорът на Локо Бруно Акрапович даде уникално интервю"/>
    <meta property="og:description" content="Наставникът на Локомотив Пловдив Бруно Акрапович бе гост в предаването &quot;Домът на футбола&quot;, където сп..."/>
  </head>
  <body>
    <article>
      <h1>Треньорът на Локо Бруно Акрапович даде уникално интервю</h1>
      <address>
        <time datetime="2019-11-01T20:10:00+00:00">01 Nov 2019, 20:10</time>
      </address>
      <p>Наставникът на Локомотив Пловдив <a href="https://www.plovdiv24.bg/sport/persons/5205.html">Бруно Акрапович</a> бе гост в предаването "Домът на футбола", където сподели мнението си относно трудностите, които е срещнал в клуба и основните си цели за в бъдеще. Босненският треньор коментира трудностите в налагането на схемата на отбора. </p>
      <p>"Първото нещо, което е нужно за системата 3-5-2, са футболистите. Трябва да разполагаш с играчи, които умеят да правят бърз преход в двете фази - и атака, и защита. Нужно е време тази постройка да се усвои, затова най-подходящият момент е подготовката. Още когато поех отбора, исках да играем така, но нямах нужните футболисти - затова излизахме в схема 4-3-3. После ги намерих. Сега вече имаме време и желание от футболистите. Виждате, че нещата вървят." </p>
      <p>"Трудно е да се свикне, но когато имаш интелигентни футболисти, е по-лесно. Необходимо е време и играчи с желание. Трябва да разполагаш с футболисти, които искат да играят така. Ако има двама-трима, които не са съгласни с тази система, няма да се получи. Но сега нямаме този проблем, всеки един ме слуша внимателно и изпълнява указанията, което е важно." </p>
      <p>"Аз успях да убедя футболистите, че трябва да сме едно цяло. Да имаме едно сърце и една душа. Феновете също са важна част. Имахме и някои неуспешни моменти, което е нормално. Но след време започнах да усещам положителната обстановка в съблекалнята. Въведох някои правила, които футболистите да спазват. Аз, естествено, също приемам съвети от моя ръководител. Нещата стават така, както всички искаме."</p>
      <p>"Много е трудно - тъкмо влезеш във форма и идва прекъсване за националния отбор. След това имаш мач срещу ЦСКА, не знаеш как ще се справи отборът. После имаш Черно море, който също е достатъчно силен отбор. Трябва да намериш правилната тактика, всички да са подготвени. Освен това имаш и състезатели, които играят за родината си. Това не е предимство, защото пречи на нормалния тренировъчен цикъл."</p>
      <p>Наставникът изрази задоволството си от изравнената серия от 6 поредни шампионатни победи, но остана здраво стъпил на земята и заяви, че има още работа за вършене. </p>
      <p>"Във футбола всичко е възможно, но ако не даваш максимума, никога няма да получиш максимума. Работим, за да постигнем тази цел, ще направим всичко възможно да запазим тази серия. Ако продължим така, всичко е възможно. Но да не бързаме", заяви Акрапович. </p>
      <p>Акрапович сподели, че Купата на България с Локо Пловдив е най-ценната в неговата кариера, но се надява, че това е само началото.</p>
      <p>"След всичко, което стана тук, тази купа с Локо Пд ми е много скъпа. Знаете, преди финала почти никой не ни вярваше. По време на самата среща контролирахме събитията на терена. Чувството е фантастично, беше такова по време на целия мач. Първенствата в града после. Ще ми остане спомен за цял живот. Това е върхът в кариерата ми засега." </p>
      <p>"Може да питате играчите - нито една наша тренировка не е без топка. Нужна е дисциплина, движение, кондиция. Тогава играчите играят така, както искаме и аз, и феновете."</p>
      <p>"Трудностите са да покажеш на играчите, че с подходящата доза адреналин може да се направи всичко на терена. Не съм привърженик на говоренето преди и след мач. Докато върви двубоя, искам тогава да сме максимално концентрирани, да се вложим на 100 процента. Феновете да виждат желание. Това обаче трябва да го има първо в съблекалнята и след това на терена. Нужно е време."</p>
      <p>"Не трябва да спираме, защото тази серия не продължава от само себе си. Трябва да сме подготвени, да сме умни, да не забравяме, че е много лесно да паднеш от върха."</p>
    </article>
  </body>
</html>
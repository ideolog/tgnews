<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595339/gkouteres-tha-eksetasoume-to-tourkiko-sxedio-gia-epanapatrismo-syron"/>
    <meta property="og:site_name" content="SIGMALIVE"/>
    <meta property="article:published_time" content="2019-11-01T20:06:00+00:00"/>
    <meta property="og:title" content="Γκουτέρες: Θα εξετάσουμε το τουρκικό σχέδιο για επαναπατρισμό Σύρων"/>
    <meta property="og:description" content="Ο ΟΗΕ θα εξετάσει το τουρκικό σχέδιο για τον επαναπατρισμό των Σύρων προσφύγων στη &quot;ζώνη ασφαλείας&quot;, δηλώνει ο Γ.Γ Αντόνιο Γκουτέρες.   Ο γενικός..."/>
  </head>
  <body>
    <article>
      <h1>Γκουτέρες: Θα εξετάσουμε το τουρκικό σχέδιο για επαναπατρισμό Σύρων</h1>
      <address><time datetime="2019-11-01T20:06:00+00:00">01 Nov 2019, 20:06</time> by <a rel="author">SigmaLive</a></address>
      <p>Ο ΟΗΕ θα εξετάσει το τουρκικό σχέδιο για τον επαναπατρισμό των Σύρων προσφύγων στη "ζώνη ασφαλείας", δηλώνει ο Γ.Γ Αντόνιο Γκουτέρες.</p>
      <p>Ο γενικός γραμματέας των Ηνωμένων Εθνών Αντόνιο Γκουτέρες γνωστοποίησε σήμερα στον Τούρκο πρόεδρο Ρετζέπ Ταγίπ Ερντογάν ότι ο Οργανισμός θα εξετάσει το τουρκικό σχέδιο για την εγκατάσταση ενός αριθμού Σύρων προσφύγων στη λεγόμενη «ζώνη ασφαλείας» στη βόρεια Συρία.</p>
      <p>Ο Ερντογάν παρουσίασε αυτό το σχέδιο στον Γκουτέρες, στη συνάντηση που είχαν σήμερα στην Κωνσταντινούπολη, όπως ανάφερε ο εκπρόσωπος του ΟΗΕ Φαρχάν Χακ σε συνέντευξη Τύπου που παραχώρησε.</p>
      <p>Ο γγ του ΟΗΕ είπε ότι η Ύπατη Αρμοστεία για τους πρόσφυγες θα συγκροτήσει αμέσως μια ομάδα για να εξετάσει την τουρκική πρόταση και να την συζητήσει με τις τουρκικές και τις συριακές αρχές.</p>
      <p>Κατά τη διάρκεια της συνάντησης, ο Γκουτέρες τόνισε ότι η επιστροφή των προσφύγων στη Συρία θα πρέπει να είναι εθελοντική και να γίνει με ασφαλή, αξιοπρεπή τρόπο.</p>
      <p>Σύμφωνα με τον Χακ, ο Ερντογάν και ο Γκουτέρες εξέφρασαν επίσης την πλήρη υποστήριξή τους στο έργο της Συριακής Συνταγματική Επιτροπής και τόνισαν ότι είναι αναγκαίο να βρεθεί μια πολιτική λύση στο συριακό, με βάση την απόφαση 2254 του Συμβουλίου Ασφαλείας του ΟΗΕ.</p>
      <p>Η Τουρκία σχεδιάζει να δημιουργήσει μια «ζώνη ασφαλείας» στη βορειοανατολική Συρία, στα εδάφη που έθεσε υπό τον έλεγχό της μετά την επίθεση που εξαπέλυσε στις 9 Οκτωβρίου εναντίον των κουρδοσυριακών δυνάμεων. Η Άγκυρα υποστηρίζει ότι στην περιοχή αυτή μπορούν να εγκατασταθούν έως και δύο εκατομμύρια (από τα 3,6 εκατομμύρια) Σύροι πρόσφυγες που σήμερα φιλοξενούνται στην Τουρκία.</p>
      <p>Ο Ερντογάν έχει εμφανιστεί πολλές φορές καθησυχαστικός όσον αφορά την «εθελοντική» επιστροφή αυτών των ανθρώπων στην πατρίδα τους. Όμως στις 25 Οκτωβρίου η Διεθνής Αμνηστία και το Παρατηρητήριο Ανθρωπίνων Δικαιωμάτων (HRW) κατηγόρησαν την Άγκυρα ότι επαναπάτριζε δια της βίας Σύρους στην εμπόλεμη χώρα τους κατά τους μήνες που προηγήθηκαν της τουρκικής επιχείρησης στη βορειοανατολική Συρία. Το υπουργείο Εξωτερικών της Τουρκίας διαψεύδει αυτές τις κατηγορίες.</p>
      <p>ΑΠΕ - ΜΠΕ</p>
    </article>
  </body>
</html>
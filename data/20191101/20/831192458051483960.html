<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/ton-chtypise-ypoyla-ithele-na-ton-skotosei-sygklonizei-o-pateras-toy-15chronoy-thymatos-stin-amaliada/"/>
    <meta property="og:site_name" content="europost.gr"/>
    <meta property="article:published_time" content="2019-11-01T20:32:07+00:00"/>
    <meta property="og:title" content="«Τον χτύπησε ύπουλα! Ήθελε να τον σκοτώσει!»: Συγκλονίζει ο πατέρας του 15χρονου θύματος στην Αμαλιάδα"/>
    <meta property="og:description" content="&quot;Έχουμε κινηθεί νομικά και κατά του σχολείου και κατά του δράστη&quot; &quot;Ήθελε να τον τραυματίσει θανάσιμα!.. Έχει τραύμα στην πλάτη, πίσω από την καρδιά&quot;! Ο δράστης εμφανίζεται μετανιωμένος και ζητάει συγνώμη για την πράξη του."/>
  </head>
  <body>
    <article>
      <h1>«Τον χτύπησε ύπουλα! Ήθελε να τον σκοτώσει!»: Συγκλονίζει ο πατέρας του 15χρονου θύματος στην Αμαλιάδα</h1>
      <address>
        <time datetime="2019-11-01T20:32:07+00:00">01 Nov 2019, 20:32</time>
      </address>
      <p>“Έχουμε κινηθεί νομικά και κατά του σχολείου και κατά του δράστη” “Ήθελε να τον τραυματίσει θανάσιμα!.. Έχει τραύμα στην πλάτη, πίσω από την καρδιά”! Ο δράστης εμφανίζεται μετανιωμένος και ζητάει συγνώμη για την πράξη του. Τη Δευτέρα η δίωξη του 16χρονου. Θα εξαρτηθεί από τα ευρήματα της ιατροδικαστικής.</p>
      <p>«Το μόνο καλό είναι ότι είναι καλά το παιδί. Πήγε και τον χτύπησε ύπουλα με το μαχαίρι στην πλάτη, παρολίγον να τον χτυπήσει στον λαιμό από ό,τι μου είπαν οι φίλοι του. Είμαστε σοκαρισμένοι»!</p>
      <p>Αυτά ανέφερε μιλώντας στο newsit.gr o πατέρας του 15χρονου μαθητή που μαχαιρώθηκε χθες κατά τη διάρκεια διαλείμματος στο 1ο Λύκειο Αμαλιάδας.</p>
      <p>Όπως αποκάλυψε ο πατέρας του 15χρονου μαθητή, το παιδί του θα μπορούσαν να είναι νεκρό. «Έχουμε κινηθεί νομικά και κατά του σχολείου και κατά του δράστη» και πρόσθεσε: «το παιδί μου θα μπορούσε να ήταν νεκρό, δεν μπορούμε να το αφήσουμε έτσι. Έγινε στο σχολείο μπροστά σε δεκάδες παιδιά και καθηγητές».</p>
      <p>Σύμφωνα με όσα αποκάλυψε ο πατέρας του θύματος, ο γιος του τον είχε πληροφορήσει για κάποιον ο οποίος τον ενοχλούσε. «Μου είχε πει ο γιος μου ότι τον ενοχλούσε ένας συμμαθητής του, δεν πιστεύαμε όμως ότι θα φτάσει στο σημείο να του τραβήξει μαχαίρι. Μου είχε πει οτι του επιτέθηκε στο πάρτι και ότι τον χτύπησε με μπουνιές αλλά είπαμε να λήξει εκεί το θέμα και να μην το συνεχίσει» εξήγησε.</p>
      <p>«Ο λόγος που προκλήθηκε όλο αυτό είναι ότι ο θύτης ήθελε στην παρέα του τον γιο μου, ο γιος μου όμως δεν τον ήθελε διότι η συγκεκριμένη παρέα δεν ήταν και τόσο καλή και γι αυτό πήρε το μαχαίρι και τον χτύπησε. Τον μαχαίρωσε βαθιά στην πλάτη. Συγκεκριμένα τον τραυμάτισε με ένα τιρμπουσόν το οποίο είχε και λεπίδα με 4 εκατοστά λάμα, το συγκεκριμένο αντικείμενο έχει δοθεί στην Αστυνομία» συνέχισε ο ίδιος.</p>
      <p>«Ήταν τραυματισμένος στο μπράτσο, στον αγκώνα και είχε και ένα βαθύ τραύμα στην πλάτη, πίσω από την καρδιά, παραλίγο να τραυματιστεί και στον λαιμό. Ήθελε να τον τραυματίσει θανάσιμα» πρόσθεσε.</p>
      <p>Κλείνοντας, ο πατέρας κατήγγειλε ότι δεν υπήρχε στο προαύλιο καθηγητής. «Οι καθηγητές και η διοίκηση δεν ήξεραν κάτι, μου είπαν ότι έχουν σοκαριστεί αλλά υποτίθεται ότι έξω στο προαύλιο θα έπρεπε να υπάρχει καθηγητής που θα επιβλέπει τα παιδιά. Αυτοί δεν πήραν χαμπάρι τίποτα, πήγαν τα παιδιά τον γιο μου στο μπάνιο να του σκουπίσουν τα αίματα και μετά από ώρα οι καθηγητές κατάλαβαν ότι ο γιος μου είχε χτυπηθεί» είπε χαρακτηριστικά.</p>
      <p>Τη Δευτέρα αναμένεται η δίωξη<br/>Σύμφωνα με τον Σάκη Κότσιφα, συνήγορο της οικογένειας του θύματος τη Δευτέρα αναμένεται να παραδοθεί στις αρμόδιες Αρχές η ιατροδικαστική εξέταση τα ευρήματα της οποίας θα καθορίσουν εν πολλοίς και το αν ο θύτης θα κατηγορηθεί για πρόκληση σωματικών βλαβών ή για απόπειρα ανθρωποκτονίας, κατηγορία κακουργηματικού χαρακτήρα. Ο κ. Κότσιφας άφησε παράλληλα αιχμές ότι το όπλο που εμφάνισε το δράστης στην Αστυνομία δεν είναι το πραγματικό όπλο με το οποίο χτύπησε τον 15χρονο.</p>
      <p>Μιλώντας στο newsit.gr ο κ. Κότσιφας ανέφερε: «Έγινε η ιατροδικαστική εξέταση και περιμένουμε την έκθεση να έρθει στην Εισαγγελία. Όταν ο δράστης παραδόθηκε στην Αστυνομία αυθορμήτως, παρέδωσε και το όπλο της εγκληματικής πράξης το οποίο αυτός επέλεξε. Έδωσε ένα ανοιχτήρι το οποίο είχε και μια λάμα 3 εκατοστών, μαχαίρι ήταν όμως στην πραγματικότητα αυτό που χρησιμοποίησε».</p>
      <p>Όπως εξήγησε ο κ. Κότσιφας «ο δράστης προσήχθη στην Εισαγγελία Αμαλιάδας με διαβιβαστικό από την Αστυνομία για επικίνδυνη σωματική βλάβη». «Η εισαγγελέας ωστόσο» συνέχισε, «ζήτησε από τον ιατροδικαστή που εξέτασε το θύμα να διαβιβάσει την ιατροδικαστική έκθεση για να μπορέσει να ασκήσει ποινική δίωξη. Αυτό θα γίνει τη Δευτέρα Η εισαγγελέας διέταξε προκαταρκτική εξέταση με την προοπτική να ασκήσει ποινική δίωξη αφού πάρει και τα ευρήματα της ιατροδικαστικής». Σύμφωνα με τον κ. Κότσιφα η ιατροδικαστική έκθεση θα παίξει σημαντικό ρόλο στον χαρακτηρισμό της πράξης καθώς ενδέχεται να είναι και κακουργηματικού χαρακτήρα.</p>
      <p>Ζητάει συγγνώμη ο δράστης<br/>Ο συνήγορος υπεράσπισης του δράστη Γιάννης Χαλδής μετέφερε από την πλευρά του εντολέα στο newsit.gr μια ταπεινή όπως είπε, συγγνώμη. «Ο πελάτης μου μου ζήτησε να μεταφέρω μια ταπεινή συγνώμη εκ μέρους του προς το θύμα, προς τους γονείς του θύματος, προς την μικρή κοινωνία για την απαράδεχτη συμπεριφορά του» σημείωσε χαρακτηριστικά.</p>
      <p>Παράλληλα ανέφερε ότι σύμφωνα με την κατάθεση του εντολέα του, οι δύο μαθητές είχαν οπαδικές διαφορές. «Υπήρξε λογομαχία, το θύμα επιτέθηκε στον θύτη και ο θύτης αντέδρασε με αυτό τον τρόπο, έβγαλε από το μπουφάν του ένα ανοιχτήρι που ανοίγουμε τα αναψυκτικά. Δεν ήθελε να τον χτυπήσει, ήθελε να τον φοβίσει αλλά η ζημιά έγινε» είπε.</p>
      <p>Σύμφωνα με τον κ. Χαλδή το όπλο δεν ήταν μαχαίρι καθώς σε τέτοια περίπτωση το τραύμα θα ήταν βαθύ. Τέλος ο συνήγορος υπεράσπισης αποκάλυψε ότι οι γονείς των παιδιών έχουν δημιουργήσει ένα καλό κλίμα, με τον πατέρα του δράστη να έχει ήδη ζητήσει συγγνώμη από την οικογένεια του θύματος.</p>
      <h3>Σχετικά</h3>
    </article>
  </body>
</html>
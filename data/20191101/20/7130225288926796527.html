<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/-bozkir-10-odul-birden-aldi-altin-portakal-film-festivali-nde-kazananlar-aciklandi-888603"/>
    <meta property="og:site_name" content="Onedio"/>
    <meta property="article:published_time" content="2019-11-01T20:12:41+00:00"/>
    <meta property="og:title" content="'Bozkır' 10 Ödül Birden Aldı: Altın Portakal Film Festivali'nde Kazananlar Açıklandı"/>
    <meta property="og:description" content="Bu yıl 56'ncısı düzenlenen Antalya Altın Portakal Film Festivali'nde ödüllerin bu yılki sahipleri açıklandı. Geceye damgasını vuran yapım 'Bozkır' old..."/>
  </head>
  <body>
    <article>
      <h1>'Bozkır' 10 Ödül Birden Aldı: Altın Portakal Film Festivali'nde Kazananlar Açıklandı</h1>
      <address><time datetime="2019-11-01T20:12:41+00:00">01 Nov 2019, 20:12</time> by <a rel="author" href="https://onedio.com/profil/emre-ordu" target="_blank">Emre Ordu</a></address>
      <h4>Bu yıl 56'ncısı düzenlenen <a href="https://onedio.com/etiket/antalya/5020766acc161f8ec13422d9">Antalya</a> <a href="https://onedio.com/etiket/altin-portakal/5078e94eb815ea38422581b1">Altın Portakal</a> Film Festivali'nde ödüllerin bu yılki sahipleri açıklandı. Geceye damgasını vuran yapım 'Bozkır' oldu. Ali Özel'in yönetiği 'Bozkır', "En iyi film" dahil 10 ödül aldı. </h4>
      <figure>
        <img src="https://img-s1.onedio.com/id-5dbc8496db87e75f30641e60/rev-0/w-500/s-a421e976036a0c3048cfd84e19d969631faf273d.jpg"/>
      </figure>
      <p>Bu yıl 56'ncısı düzenlenen <a href="https://onedio.com/etiket/antalya/5020766acc161f8ec13422d9">Antalya</a> <a href="https://onedio.com/etiket/altin-portakal/5078e94eb815ea38422581b1">Altın Portakal</a> Film Festivali'nin ödül töreni gerçekleştirildi.Antalya Büyükşehir Belediyesinin ev sahipliğinde 56'ncısı düzenlenen festivalin ödül töreni, Antalya Spor Salonu'nda yapıldı.</p>
      <p><a href="https://onedio.com/etiket/sinema/503cd710cc161f8ec1342439">Sinema</a> ve televizyon dünyasının ünlü isimleri, Antalya Spor Salonu'ndaki ödül törenine kırmızı halıdan geçerek geldi.</p>
      <h3>29 ülkeden 69 yönetmenin 66 filmi gösterildi</h3>
      <figure>
        <img src="https://img-s1.onedio.com/id-5dbc8b7330d1d1e22ecd42e6/rev-0/w-500/s-8dccbf3d0611ad5141813943db59b5d348ca2e90.jpg"/>
      </figure>
      <p>Sunuculuğunu Nefise Karatay ile Yekta Kopan'ın üstlendiği ödül töreninde konuşan <a href="https://onedio.com/etiket/antalya/5020766acc161f8ec13422d9">Antalya</a> Büyükşehir Belediye Başkanı Muhittin Böcek, tören coşkusunun bir hafta boyunca kentte hissedildiğini belirtti. Festivale öze dönüş temasıyla başladıklarını dile getiren Böcek, festivali <a href="https://onedio.com/etiket/altin-portakal/5078e94eb815ea38422581b1">Altın Portakal</a>'a yakışır hale getirdiklerini söyledi. </p>
      <p>Yönetmenliğini Ahmet Boyacıoğlu'nun yaptığı festivalde, 29 ülkeden 69 yönetmenin 66 filmi gösterildi.</p>
      <h3>Gecede 'Bozkır' fırtınası esti!</h3>
      <figure>
        <img src="https://img-s2.onedio.com/id-5dbc8be9235dcce02f87d019/rev-0/w-500/s-bbe113fad0d0e7001ae609940bca611e77a14eb2.jpg"/>
      </figure>
      <p>Festivalde En İyi Film seçilen Ali Özel'in yönettiği "Bozkır", 10 ödülle en fazla ödül alan film oldu. </p>
      <p>Ulusal Uzun Metraj Film Yarışması'nda En İyi Yardımcı Erkek Oyuncu Ödülü'nü "Bozkır" filmdeki rolleri ile Ozan Dağara ile Hakan Emre Ünal paylaştı. En İyi Yardımcı Kadın Oyuncu Ödülü'nün sahibi ise "Soluk" filminde canlandırdığı karakter ile Aslı İnandık oldu. </p>
      <p>En İyi Sanat Yönetmeni Ödülü "Kronoloji" filminden Meral Efe Yurtseven ile Yunus Emre Yurtseven'e verildi. En İyi Kurgu Ödülü, "Bozkır" filminden Ali Özel, Mahmut Aran ve Yakun İnanlı'ya, En İyi <a href="https://onedio.com/etiket/muzik/579b308d8acc3c5e26076ac3">Müzik</a> Ödülü, yine aynı filmden Hüseyin Özel'e, En İyi Görüntü Yönetmeni Ödülü de Ümit Çakmaksoy'a verildi.</p>
      <p>En İyi Senaryo Ödülü'nün sahibi de yine "Bozkır" filminden Ali Özel oldu. Bu yıl ilk defa verilen Cahide Sonku Ödülü ise "Küçük Şeyler" ve "Kronoloji" filmlerinden Selda Taşkın'a verildi.</p>
      <h3>Ödülü oğlu Deniz için adına kaldırdı</h3>
      <figure>
        <img src="https://img-s2.onedio.com/id-5dbc8ccc340b8bee2e96022d/rev-0/w-500/s-3e545de8eba586a3845346c7baab3132c23cb273.jpg"/>
      </figure>
      <p>En İyi Yönetmen Ödülü'nün sahibi ise "Bozkır" filminin yönetmeni Ali Özel oldu. Ödülünü yönetmen Zeki Demirkubuz'dan alan Özel, mutlu olduğunu ifade etti. Senaryoyu yazdıktan sonra çocuğu Deniz'e okuttuğunu anlatan Özel, Deniz'in kendisine önerilerde bulunduğunu belirtti. Özel, ödülünü oğlu Deniz için aldığını vurguladı.</p>
      <p>Behlül Dal En İyi İlk Film Ödülü de "Bozkır" filmine verildi. Jüri Üyesi <a href="https://onedio.com/etiket/mert-firat/5c0e83a6128696181e3b4d75">Mert Fırat</a>'tan ödülünü alan Özel, teşekkür etti.</p>
      <h3>Jüri Özel Ödülü "Aşk, Büyü vs." ile "Küçük Şeyler" filmlerine gitti</h3>
      <figure>
        <img src="https://img-s2.onedio.com/id-5dbc90d1d486b4ed304a2e0f/rev-0/w-500/s-2281ce5d40b202309925170f5d2efb5190d87dd4.jpg"/>
      </figure>
      <p>Dr. Avni Tolunay Jüri Özel Ödülü de "<a href="https://onedio.com/etiket/ask/57b45c66e169000d313db501">Aşk</a>, Büyü vs." ile "Küçük Şeyler" adlı iki filme verildi. </p>
      <p>İzleyici Ödülü Leyla Yılmaz'ın yönettiği "Bilmemek" adlı filme, <a href="https://onedio.com/etiket/sinema/503cd710cc161f8ec1342439">Sinema</a> Yazarları Derneği (SİYAD) En İyi Filim Ödülü, Ümit Ünal'ın "<a href="https://onedio.com/etiket/ask/5040ed6662704586c6cbd5e6">Aşk</a>, Büyü vs." filmine, Film Yönetmenleri Derneği En İyi Yönetmen Ödülü de "Bozkır" filminin yönetmeni Ali Özel'e verildi. </p>
      <p>Ulusal Kısa Metraj yarışmasında jüri özel ödülü Ozan Yoleri'nin yönetmenliğini yaptığı Aylin Filmine verildi. Bu daldaki En İyi Kısa Film Ödülüne ise Burcu Aykar'ın yönetmenliğini yaptığı "Ablam" filmi layık görüldü.</p>
      <p>Ulusal Belgesel Film Yarışması'nda ise jüri özel ödülüne Ruken Tekeş'in "Aether" adlı belgesine verildi. Bu kategoride En İyi Film ödülü ise Şirin Bahar Demirel'in yönettiği "<a href="https://onedio.com/etiket/kadinlar/57a10eb4f3295bf71ee1ef3a">Kadınlar</a> Ülkesi" filmine gitti.</p>
      <h3>Uluslararası yarışmada En İyi Film, "Zaman Her Şeyi Siler" oldu</h3>
      <figure>
        <img src="https://img-s2.onedio.com/id-5dbc8edefed499842fa0b79d/rev-0/w-500/s-8b53c416dc34e6f66f21f98256211a71523c7833.jpg"/>
      </figure>
      <p>Uluslararası Uzun Metraj Film Yarışması'nda, En İyi Erkek Oyuncu Ödülü'nün sahibi <a href="https://onedio.com/etiket/iran/50270c17cc161f8ec1342325">İran</a> yapımı "Şirin'in Kalesi" filminden Hamed Behdad, En İyi Kadın Oyuncu Ödülü'nün sahibi ise <a href="https://onedio.com/etiket/brezilya/503d4f16cc161f8ec1342440">Brezilya</a> ve <a href="https://onedio.com/etiket/fransa/503cd65ccc161f8ec1342436">Fransa</a> ortak yapımı "Üç Yaz" filminden Regina Case oldu. </p>
      <p>En İyi Yönetmen Ödülü "Şirin'in Kalesi" yönetmeni Reza Mirkarimi'ye, En İyi Film Ödülü de Joe Odagiri'nin yönettiği <a href="https://onedio.com/etiket/japonya/50272ee4cc161f8ec1342335">Japon</a> yapımı "Zaman Her Şeyi Siler" filmine verildi. Önce Japonca konuşan Odagiri, Japonca çeviri olmayınca, "Çok teşekkür ederim." dedi.</p>
      <h3>Gece, Cahit Berkay’ın film müziklerinden oluşan konseriyle sona erdi.</h3>
      <figure>
        <img src="https://img-s1.onedio.com/id-5dbc8f0904d8ea552f758df2/rev-0/w-500/s-008f80cefdb63feb8bb95d747865ad18d985c20e.jpg"/>
      </figure>
    </article>
  </body>
</html>
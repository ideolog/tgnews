<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88463"/>
    <meta property="og:site_name" content="Denník politika"/>
    <meta property="article:published_time" content="2019-11-01T20:35:09+00:00"/>
    <meta property="og:title" content="Polícia v prípade mŕtvych ľudí v kamióne zatkla vo Vietname a Írsku ďalších troch podozrivých"/>
    <meta property="og:description" content="1.11.2019 (Webnoviny.sk) – Polícia vo Vietname a Írsku zatkla ďalších troch ľudí v súvislosti s prípadom 39 mŕtvych, ktorých našli minulý týždeň v kamióne na juhovýchode Anglicka."/>
  </head>
  <body>
    <article>
      <h1>Polícia v prípade mŕtvych ľudí v kamióne zatkla vo Vietname a Írsku ďalších troch podozrivých</h1>
      <address><time datetime="2019-11-01T20:35:09+00:00">01 Nov 2019, 20:35</time> by <a rel="author">Webnoviny</a></address>
      <p>1.11.2019 (Webnoviny.sk) – Polícia vo Vietname a Írsku zatkla ďalších troch ľudí v súvislosti s prípadom 39 mŕtvych, ktorých našli minulý týždeň v kamióne na juhovýchode Anglicka.</p>
      <p>Dve osoby podozrivé z organizovania prevádzačskej operácie vo Vietname zatkli v tamojšej provincii Ha Tinh, informovala televízia VTV. Stalo sa tak po tom, čo desať rodín nahlásilo nezvestných príbuzných.</p>
      <h3>Priamo zapojení</h3>
      <p>Námestník náčelníka provinčnej polície sa vyjadril, že podozriví boli priamo zapojení do prípadu, keď ľudia, o ktorých sa predpokladá, že by mohli patriť k obetiam z kamióna, platili prevádzačom, aby ich vzali do Anglicka. Dvojica podľa polície v oblasti organizovala pašovanie ľudí niekoľko rokov.</p>
      <p>V Írsku zase policajti zatkli 22-ročného muža. Stalo sa tak základe európskeho zatykača, ktorý naň vydala polícia v anglickom grófstve Essex. Tá už aj začala konanie v súvislosti s jeho vydaním, aby ho vo Veľkej Británii mohli obviniť zo zabitia.</p>
      <p>Hovorca vyššieho súdu v Dubline uviedol, že Eamon Harrison, ktorý pochádza zo severoírskeho Newry, sa v piatok postavil aj pred súd a ten nariadil jeho zadržanie do ďalšieho konania naplánovaného na 11. novembra.</p>
      <p>Kamión s mŕtvolami objavili minulý týždeň v noci z utorka na stredu v priemyselnom parku Waterglade v juhoanglickom meste Grays. Do Veľkej Británie sa dostal cez anglický prístav Purfleet, kam sa preplavil trajektom z belgického Zeebrugge.</p>
      <h3>Obvinený vodič</h3>
      <p>Jeho 25-ročného vodiča Mauricea Robinsona obvinili zo zabitia všetkých obetí, prevádzačstva, napomáhania nelegálnej migrácii a prania špinavých peňazí.</p>
      <p>Hoci vyšetrovanie stále napreduje, úrady ešte neidentifikovali obete ani neboli schopné určiť, odkiaľ prišli. Pôvodne polícia tvrdila, že prišli z Číny, neskôr sa však zamerala na Vietnam, keď sa začali objavovať správy od rodín, ktorým sa neozvali ich príbuzní, ktorí v tom čase mali cestovať.</p>
      <p>Polícia v Británii chce v súvislosti s prípadom vypočuť aj dvoch ďalších podozrivých – súrodencov Ronana a Christophera Hughesovcov – a vyzvala ich, aby sa prihlásili. Muži zákona už s Ronanom Hughesom komunikovali telefonicky, ale chcú sa s bratmi pozhovárať osobne.</p>
      <p>Viac k témam: <a href="https://www.webnoviny.sk/tag/kamion/"><u>kamión</u></a>, <a href="https://www.webnoviny.sk/tag/mrtvi-ludia/"><u>mŕtvi ľudia</u></a><br/>Zdroj: Webnoviny.sk – <a href="https://www.webnoviny.sk/policia-v-pripade-mrtvych-ludi-v-kamione-zatkla-vo-vietname-a-irsku-dalsich-troch-podozrivych/"><u>Polícia v prípade mŕtvych ľudí v kamióne zatkla vo Vietname a Írsku ďalších troch podozrivých</u></a> © SITA Všetky práva vyhradené.</p>
    </article>
  </body>
</html>
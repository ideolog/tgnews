<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/595344/o-epomenos-ellinas-paiktis-pou-einai-sti-short-list-tis-vilem"/>
    <meta property="og:site_name" content="SIGMALIVE"/>
    <meta property="article:published_time" content="2019-11-01T20:39:00+00:00"/>
    <meta property="og:title" content="Ο επόμενος Έλληνας παίκτης που είναι στη short list της Βίλεμ!"/>
    <meta property="og:description" content="Ποιος νεαρός ποδοσφαιριστής (by Greece) κυκλοφορεί στην ατζέντα του ολλανδικού συλλόγου και παίζει να κινηθεί στα χνάρια των Τσιμίκα, Βρουσάι και Παυλίδη;..."/>
  </head>
  <body>
    <article>
      <h1>Ο επόμενος Έλληνας παίκτης που είναι στη short list της Βίλεμ!</h1>
      <address><time datetime="2019-11-01T20:39:00+00:00">01 Nov 2019, 20:39</time> by <a rel="author">Sigmalivesports</a></address>
      <p>Ποιος νεαρός ποδοσφαιριστής (by Greece) κυκλοφορεί στην ατζέντα του ολλανδικού συλλόγου και παίζει να κινηθεί στα χνάρια των Τσιμίκα, Βρουσάι και Παυλίδη; Το SDNA έχει το αποκαλυπτικό ρεπορτάζ.<br/> <br/>«Ασπροπρόσωπη» έχει βγάλει την Βίλεμ το ελληνικό… shopping κι η εμπιστοσύνη που δείχνει η ολλανδική ομάδα σε Έλληνες ποδοσφαιριστές.<br/> <br/>Η αρχή έγινε με τον Κώστα Τσιμίκα την σεζόν 2017-18.<br/> <br/>Η Βίλεμ απέκτησε το νεαρό αμυντικό ως δανεικό από τον Ολυμπιακό και στο τέλος της σεζόν το κοντέρ έγραψε 37 συμμετοχές, 6 γκολ και 4 ασίστ.<br/> <br/>Επίδοση που άνοιξε την πόρτα του Ρέντη στον «Τσίμι» κι έβαλε τέλος στο…αγροτικό του εκτός συνόρων.<br/> <br/>Ακολούθησε τον Γενάρη του 2019 η μεταγραφή του Βαγγέλη Παυλίδη.<br/> <br/>Ο Έλληνας επιθετικός (προερχόμενος από την Μπόχουμ) εντάχθηκε στο ρόστερ των Ολλανδών και με το «καλημέρα» ξεκίνησε να…πυροβολεί τις αντίπαλες άμυνες.<br/> <br/>Το πρώτο εξάμηνο της θητείας του είχε 17 συμμετοχές,  6 γκολ, 5 ασίστ, ενώ φέτος μετράει 6 γκολ σε 11 παιχνίδια με τις εμφανίσεις του να τον ντύνουν και στα «γαλανόλευκα» για λογαριασμό της Εθνικής ομάδας.<br/> <br/>Στο παζάρι του περασμένου Ιανουαρίου, η Βίλεμ άλλαξε δαχτυλίδια (και) με τον Μάριο Βρουσάι με την μορφή δανεισμού από τον Ολυμπιακό.<br/> <br/>Ο 21χρονος επιθετικός έκανε 18 συμμετοχές – 4 γκολ το πρώτο εξάμηνο, ενώ φέτος μετράει 10 ματς – 2 γκολ – 2 ασίστ, αποτελώντας κι αυτός ένα από τα νέα πρόσωπα στην Εθνική μας ομάδα.<br/> <br/>Μετά από όλα αυτά, λογικό είναι η Βίλεμ να΄χει…γλυκαθεί με τα ελληνικά ψώνια και να βάζει πλώρη για τα επόμενα.<br/> <br/>Ο 17χρονος αριστερός μπακ του Πανσερραϊκού, Απόστολος Αποστολόπουλος βρίσκεται - σύμφωνα με πληροφορίες του SDNA – στα υπόψιν του τμήματος σκάουτινγκ της ολλανδικής ομάδας και το report που υπάρχει για λογαριασμό του είναι άκρως θετικό.<br/> <br/>Γεννημένος στις 11/12/2002 ο νεαρός αμυντικός πραγματοποιεί εξαιρετικές εμφανίσεις με την σερραϊκή ομάδα και έχει κεντρίσει το ενδιαφέρον «μεγάλων» ομάδων στην Ελλάδα.<br/> <br/>Στη Βίλεμ βλέπουν στο αριστερό πόδι του μια νέα…έκδοση του Κώστα Τσιμίκα με ό,τι ασφαλώς μπορεί να συνεπάγεται αυτό.<br/> <br/>Πηγή: sdna.gr</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543931.html/%D8%AA%D9%85%D8%A7%D8%B4%D8%A7%DA%AF%D8%B1%D8%A7%D9%86-%D9%86%D9%85%DB%8C-%D8%AF%D8%A7%D9%86%D8%B3%D8%AA%D9%86%D8%AF-%D9%88%D8%A7%D9%84%D8%AF%D9%87-%D8%AE%D8%B7%DB%8C%D8%A8%DB%8C-%D9%85%D8%A7%D8%AF%D8%B1-%D8%B4%D9%87%DB%8C%D8%AF-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T20:05:00+00:00"/>
    <meta property="og:title" content="تماشاگران نمی دانستند والده خطیبی مادر شهید است"/>
    <meta property="og:description" content="باشگاه پرسپولیس در پی برخی اتفاقات بازی روز گذشته با ماشین‌سازی و برخی مسائل مطرح شده اطلاعیه‌ای صادر کرد."/>
  </head>
  <body>
    <article>
      <h1>تماشاگران نمی دانستند والده خطیبی مادر شهید است</h1>
      <address>
        <time datetime="2019-11-01T20:05:00+00:00">01 Nov 2019, 20:05</time>
      </address>
      <p>باشگاه پرسپولیس در پی برخی اتفاقات بازی روز گذشته با ماشین‌سازی و برخی مسائل مطرح شده اطلاعیه‌ای صادر کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ در این اطلاعیه آمده است:</p>
      <p>باشگاه فرهنگی ورزشی <b>پرسپولیس </b>شعارهایی که نسبت به آقای <b>رسول خطیبی </b>و هر یک از عوامل تیم ها سر داده شود را هرگز تایید نمی‌کند. ما همواره تاکید داریم نباید شعاری علیه تیم داوری یا اعضای تیم‌های حریف داده شود و حفظ حرمت ها و اخلاق در ورزشگاه‌ها می‌بایست در سرلوحه امور قرار گیرد.</p>
      <p>همواره در بیانیه‌های قبل از بازی در همین فصل جاری بر همین موضوعات تاکید داشته‌ایم و شاهد آن هستیم که هواداران پرسپولیس در این زمینه‌ها همیشه عملکرد بهتری نسبت به خیلی تیم‌ها داشته و در حفظ ارزش‌ها نیز کوشا بوده و با اقدامات متعدد فرهنگی، خیرخواهانه و شعارهای ارزشی و اخلاق‌مدارانه عملکرد موثری داشته‌اند تا جایی که از سوی کنفدراسیون فوتبال آسیا نامزد کسب رویای AFC هم شدند که متاسفانه به حق خود در کسب جایزه نرسیدند.</p>
      <p>اکنون نیز ایمان داریم تماشاگرانی که علیه آقای خطیبی شعارهایی سر دادند هرگز نمی‌دانستند که والده ایشان <b>مادر دو شهید والامقام</b> هستند. حفظ حرمت‌ها و ارزش‌های والای نظام و شهدای گرانقدر نه تنها مورد تاکید باشگاه پرسپولیس است که در جامعه نیز نهادینه شده و فداکاری‌ها و از خودگذشتگی‌های شهدای گرانقدر همواره مورد احترام مردم شهیدپرور ایران بوده و متعلق به رنگ‌ها در فوتبال نیز نیست.</p>
      <p>باشگاه، تیم، هواداران و پیشکسوتان پرسپولیس هم همواره در این زمینه‌ها پیش قدم بوده و اقدامات زیادی در راستای تکریم شهدا و قدردانی از خانواده‌های گرانقدرشان انجام داده و همچنین بسیاری از بازیکنان تیم پرسپولیس نیز خودجوش و با عشق به شهدای گرانقدر نسبت به گرامی داشتن یاد و خاطره آنها و راه و هدف مقدس‌شان با پوشیدن لباس منقش به تصویر این شهدای والامقام اقدام کرده‌اند و شایسته تقدیر ویژه هستند.</p>
      <p>بطور کلی اما برای سالم سازی فضای ورزشگاه‌ها باید بسیار تلاش کرد و اینگونه نباشد که بعضا به شعارهای غیر ورزشی و اتفاقات تلخ دیگر هیچ واکنش قاطعی نشان داده نشود و قانون در بسیاری موارد طبق مستندات موجود بسیار سخت گیرانه در قبال پرسپولیس و با چشم پوشی یا ملاطفت در قبال برخی تیم‌ها اعمال شود و رقابت عادلانه را از بین ببرد.</p>
      <p>در ارتباط با همین موضوع هم شاهد فحاشی‌ها به مادر آقای امید عالیشاه که خواهر شهید گرانقدر هستند بوده‌ایم اما در پی این اتفاق تلخ نه باشگاه پرسپولیس و نه بازیکن و نه مدیران ورزشی و نه هواداران پرسپولیس روی خواهر شهید بودن والده محترم آقای عالیشاه مانور نکردند چرا که بر این باوریم آنها که در تبریز به والده آقای عالیشاه اهانت کرده‌اند نمی‌دانستند که مادرشان خانواده شهید هستند و اکنون نیز از دامن زدن هدفمند عده‌ای به این اتفاق بسیار بسیار متاسف هستیم.</p>
      <p>باشگاه پرطرفدار و مردمی پرسپولیس همیشه بر پرهیز از هر گونه شعار علیه عوامل تیم‌های مقابل تاکید داشته و حال با آگاهی از این موضوع که والده آقای خطیبی مادر دو شهید عزیز و گرانقدر بوده‌اند از ایشان دلجویی خواهند کرد اما بر این موضوع هم تاکید داریم که قطعا تماشاگران حاضر در استادیوم نمی‌دانستند مادر فقید ایشان مادر دو شهید گرانقدر بوده‌اند هر چند تاکید داریم بطور کلی نباید علیه هیچ یک از اعضای تیم های حریف چنین شعارهایی در استادیوم‌های ورزشی سر داده شود. از سوی دیگر هم ضرورت دارد بررسی شود که آیا افرادی در پس پرده آگاهانه و هدفمند تماشاگران را در شعار دادن نسبت به مادر فقید آقای خطیبی تحریک کرده‌اند یا خیر. همچنین امیدواریم آقای خطیبی اجازه ندهند برخی این تصور را ایجاد کنند که تماشاگران از والده شهید بودن مادر گرانقدر و فقید ایشان مطلع بوده‌اند.</p>
      <p>قطعا حالا که همه اهالی فوتبال و تماشاگران از برادر دو شهید بودن آقای خطیبی مطلع شده‌اند ایشان مسئولیت سنگینی خواهند داشت و ضرورت دارد رفتارهایی داشته باشند که الگویی برای جامعه مربیان شود و اتفاقاتی که در دو بازی اخیر ماشین‌سازی با پرسپولیس رقم خورد را شاهد نباشیم.<br/>در این باره برخی اتفاقات و مسایل مرتبط که هدفمند مطرح شده تا به پرسپولیس لطمه وارد شود اما خیلی مسایل مهم‌تر در آن لحاظ نشده را نیز به شکل محرمانه با مسئولان ذیربط در میان خواهیم گذاشت و امیدواریم خود آقای خطیبی هم ضمن رعایت برخی مسایل صادقانه بگویند تماشاگرانی که شعار داده اند از خانواده شهید بودن ایشان مطلع نبوده‌اند و اجازه ندهند در این مسیر سوءاستفاده‌ای صورت گیرد.</p>
      <p>همچنین امیدواریم آنها که به درستی دغدغه حفظ حرمت شهدا و ارزش ها را دارند وقتی سر دادن شعارهای غیر ورزشی و برخی اقدامات ضد ارزش ها و آرمان ها از سوی برخی رخ می دهد هم این دغدغه های خود را بروز دهند و سکوت نکنند چرا که سکوت در چنین مواقعی می تواند با برداشت های دیگری همراه باشد.</p>
    </article>
  </body>
</html>
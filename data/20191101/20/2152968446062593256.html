<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/01/gorskite-uspokoiavat-niama-da-otstrelvat-mechkata-krai-sopot.428269"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T20:40:00+00:00"/>
    <meta property="og:title" content="Горските успокояват: Няма да отстрелват мечката край Сопот"/>
    <meta property="og:description" content="Не е обсъждано и няма основание да бъде отстреляна | Dnes.bg"/>
  </head>
  <body>
    <article>
      <h1>Горските успокояват: Няма да отстрелват мечката край Сопот</h1>
      <h2>Не е обсъждано и няма основание да бъде отстреляна</h2>
      <address><time datetime="2019-11-01T20:40:00+00:00">01 Nov 2019, 20:40</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Не е обсъждано и няма основание за искане на отстрел на мечката, посетила обекти в Сопот. Това съобщиха от Изпълнителната агенция по горите /ИАГ/ във връзка с публикации в медии и информационни сайтове, в които се изразяват опасения за евентуален отстрел на мечката.</p>
      <related>
        <a href="https://www.dnes.bg/stranata/2019/11/01/mechka-se-izkypa-v-baseina-na-lifta-v-sopot.428188"/>
      </related>
      <p>От Агенцията посочиха, че въпросът с отстрела на мечката категорично не е поставян и обсъждан.</p>
      <p>Сигнал за случая е подаден в Държавно горско стопанство /ДГС/ - Карлово от собствениците на хотела, където е забелязана мечката. ДГС - Карлово, съвместно с Регионална дирекция по горите - Пловдив по най-бързия начин са предприели мерки. Назначена е междуведомствена комисия, която ще заседава на 4 ноември и ще излезе с решение за прогонване или улавяне и преместване на мечката в горска територия, отдалечена от населено място, съобщиха от ИАГ.</p>
      <p>Според законовите изисквания за реда и условията за издаване на разрешителни за изключенията от забраните, въведени със закона за биологичното разнообразие, издаване на разрешение за отстрел на проблемна мечка става само в случаите в интерес на здравето на хората и за предпазване от сериозно увреждане на селскостопански култури, добитък и други.</p>
      <p>В случая нито една от тези хипотези не е налична, поради което няма основания за иницииране на предложение или издаване на разрешение за отстрел на животното, посочиха от Агенцията.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FLiftSopot%2Fvideos%2F2364909890273988%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/nov-sajt-shte-sledi-zamarsjavaneto-na-vazduha-v-sofija-v-realno-vreme.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T20:37:00+00:00"/>
    <meta property="og:title" content="Нов сайт ще следи замърсяването на въздуха в София в реално време"/>
    <meta property="og:description" content="Той ще бъде пуснат след 27 декември"/>
  </head>
  <body>
    <article>
      <h1>Нов сайт ще следи замърсяването на въздуха в София в реално време</h1>
      <h2>Той ще бъде пуснат след 27 декември</h2>
      <address><time datetime="2019-11-01T20:37:00+00:00">01 Nov 2019, 20:37</time> by <a rel="author" href="https://btvnovinite.bg/author/?author=2004512" target="_blank">Кристина Налбантова</a></address>
      <figure>
        <video src="https://vid.btv.bg/btvnews/2019/11/01/meryat_vazduha_1572628959-1.mp4"/>
      </figure>
      <p>22 общински измервателни станции следят качеството на въздуха в София. След 27 декември ще бъде пуснат и сайт, на който данните ще се следят публично в реално време.</p>
      <p>След няколко дни със завишени нива на фини прахови частици, дойде добра новина – въздухът днес не е отровен. Данните отчетоха станциите на Столичната община.</p>
      <p>„Индкесът се базира на измерванията за озон, серен диоксид, фини прахови частици и в зависимост кой показател е най-висок се формира индексът за качество на въздуха”, обясни Теодора Полимерова.</p>
      <p>Въздухът е чист, показват и данните на гражданската инициатива „Еър София”.</p>
      <p>В дни като този разминаване между показанията няма. При различни стойности обаче настъпва объркване – на коя платформа да разчитаме?</p>
      <p>„Методът на „Еър София – те са чисто оптични. Те започват да дават отклонения, когато става много влажно”, каза Венелин Гърбов.</p>
      <p>„Разлики няма, освен в дни с висока влажност с над 80-90 процента. Това са само няколко дни в годината. Хубаво е да има и едните, и другите”, смята Стефан Димитров.</p>
      <p>Според експерти от Института по метеорология и хидрология, можем да вярваме изцяло на държавните станции, защото те са професионални.</p>
      <p>„Пет точки са малко. Гражданите са добре, те имат над 300. Приборите на Изпълнителната агенция се калибрират и при тях грешката е нормирана. При другите не е ясно”, заявиха от НИМХ. </p>
      <p>От института напомнят още, че дните с мръсен въздух се дължат и на географското разположение на София.</p>
      <p>Макар и днес картата на София да е зелена, експертите предупреждават, че през следващите дни предстоят инверсии, които да доведат до повишени нива на фини прахови частици във въздуха. Тези  явления се очакват от неделя.</p>
    </article>
  </body>
</html>
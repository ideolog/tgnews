<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/britisk-mangemillionaer-jakter-norsk-kone/71774646"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T20:59:01+00:00"/>
    <meta property="og:title" content="Britisk mangemillionær jakter norsk kone"/>
    <meta property="og:description" content="Fristet til å sende frierbrev? Dette er kravene til den 73 år gamle brexitforkjemperen."/>
  </head>
  <body>
    <article>
      <h1>Britisk mangemillionær jakter norsk kone</h1>
      <h2>Fristet til å sende frierbrev? Dette er kravene til den 73 år gamle brexitforkjemperen.</h2>
      <address><time datetime="2019-11-01T20:59:01+00:00">01 Nov 2019, 20:59</time> by <a rel="author">Sofie Braseth</a></address>
      <p>- Jeg hadde elsket å være norsk! Det er derfor jeg trenger ei norsk kone akkurat nå.</p>
      <p>
        <b>Sir Benjamin Julian Alfred Slade (73) sparer ikke på entusiasmen når han overfor <a href="https://dntv.dn.no/m/UIg9bLwg/den-eksentriske-brexitforkjemperen?fbclid=IwAR3kxN9QC5EqNU5jokodqjbCwpK3zdnvOOufAzL3pA9vX07yFBq0xDLrodo">DN</a> selger inn seg selv som potensiell ektemann for norske kvinner.</b>
      </p>
      <p>Den britiske aristokraten, eksentrikeren, forretningsmannen og brexitforkjemperen bor enn så lenge alene på sine to slott i England. Det vil han nå endre på.</p>
      <p>
        <b>Sir Ben, som han gjerne blir kalt, er nemlig klar for å slå seg til ro.</b>
      </p>
      <h3>Eier to slott</h3>
      <p>Ifølge <a href="https://www.independent.co.uk/life-style/millionaire-aristocrat-sir-benjamin-slade-good-morning-britain-wife-heir-requirements-a8527606.html">Independent</a> er han etterkommer av kong Charles II, som var England, Skottland og Irlands overhode på 1600-tallet.</p>
      <p>
        <b>Selv er sir Benjamin Slade overhode for Woodlands Castle i sørvestlige England, samt sjuende baron av Maunsel House, som ligger et kvarters kjøretur lenger nord.</b>
      </p>
      <p>I tillegg kan 73-åringen smykke seg med tittelen mangemillionær.</p>
      <p>Barnløse Slade har nesten 50 000 følgere på sin <a href="https://www.facebook.com/pg/sirbenjaminslade/about/?ref=page_internal">Facebook-side</a>, der han åpenhjertig skriver om drømmen om en <i>«mannlig arving med genetisk likhet med en av hans forfedre, som vil ha interesse i å drive boet og som han vil overlate det til med tillit.»</i></p>
      <figure>
        <img src="https://dbstatic.no/71774900.jpg?imageId=71774900&amp;x=0&amp;y=0&amp;cropw=99.68992248062&amp;croph=97.196261682243&amp;width=643&amp;height=417"/>
        <figcaption><b>MAUNSEL HOUSE:</b> Et av Sir Benjamin Slades to slott, der han (enn så lenge) bor alene. Foto: Christopher Jones / Shutterstock / NTB scanpix Vis mer</figcaption>
      </figure>
      <h3>Deler ønskeliste med DN</h3>
      <p>Overfor DN legger ikke 73-åringen skjul på at han vil sette arvinger til verden:</p>
      <p>- Jeg vil gifte meg! Jeg vil lage en kontrakt! Jeg vil ha barn! Jeg vil slå meg til ro!</p>
      <p>
        <b>Høres dette fristende ut? I så fall er det bare å lete fram penn og parfymert brevpapir. Etter at du har lest baronens liste over kvalifikasjonene til drømmedama, selvfølgelig:</b>
      </p>
      <ul>
        <li>«Lite grann peiling» på regnskapsføring og juridisk arbeid.</li>
        <li>Høyere enn 168 centimeter.</li>
        <li>Bør ikke lese The Guardian (ei avis den høyreorienterte Slade foraktfullt stempler som venstrevridd)</li>
        <li>Kommer ikke fra et land som starter på bokstaven i (som Iran, Irak, Israel eller Irland. Land som «skaper trøbbel», ifølge baronen.)</li>
        <li>Bruker ytterfrakk om vinteren.</li>
        <li>Bruker ikke narkotika. Er ikke alkoholiker eller lesbisk.</li>
        <li>Er «castle trained». Hun må kunne hjelpe Slade med driften av hans to slott med omliggende eiendommer, må vite.</li>
      </ul>
      <figure>
        <img src="https://dbstatic.no/71774934.jpg?imageId=71774934&amp;x=0&amp;y=0&amp;cropw=99.68992248062&amp;croph=100&amp;width=643&amp;height=430"/>
        <figcaption><b>HERSKAPELIG:</b> Hadde du byttet ut Ikea-serviset ditt med dette? Sir Benjamin Slade avbildet i Maunsel House i mai i år. Foto: Christopher Jones / Shutterstock / NTB Scanpix Vis mer</figcaption>
      </figure>
      <h3>«Trøkke ut et par arvinger»</h3>
      <p>Vinterfrakker og juskunnskap til side: Slades viktigste krav til en potensiell partner er at hun må ønske seg barn, ifølge <a href="https://metro.co.uk/2018/09/07/millionaire-aristocrat-aged-72-is-looking-for-a-wife-to-knock-out-a-couple-of-heirs-7922275/">Metro</a>.</p>
      <p>
        <b>Eller «trøkke ut et par arvinger», som Slade sa til «Good Morning Britain» i fjor høst.</b>
      </p>
      <p>Møtet med DN er nemlig ikke første gang Slade benytter anledningen til å sende ut en svært offentlig kontaktannonse.</p>
      <p>
        <b>I fjor stilte han opp på britisk frokost-TV for å snakke om jakten på kjærligheten, som har vist seg å være mer utfordrende enn han hadde trodd.</b>
      </p>
      <p>Dette til tross for at han blant annet har lokket med nærmere 600 000 kroner i månedlige lommepenger til «damen i huset», skriver <a href="https://www.thesun.co.uk/news/7902910/millionaire-aristocrat-sir-benjamin-slade-italian-tv-british-women-fussy-wife/">The Sun</a>.</p>
      <p>Derfor har baronen endret strategien sin - eller «salgsspillet», som han åpenhjertig kaller det - til i større grad å dreie seg om romantikk, skriver Independent.</p>
      <h3>Brexit utsatt - igjen</h3>
      <p>Sir Ben er brennende brexit-forkjemper, og argumenterer overfor DN med at Storbritannia skal ha retten til å «styre vårt eget land så dårlig som vi ønsker».</p>
      <p>
        <b>Tidligere denne uka ble det kjent at datoen for Storbritannias løsrivelse fra EU er <a href="https://www.dagbladet.no/studio/nyhetsstudio/5?post=20960">utsatt med inntil tre måneder</a>.</b>
      </p>
      <p>Den <a href="https://www.dagbladet.no/studio/nyhetsstudio/5?post=20970">12. desember blir det nyvalg i Storbritannia</a>. Etter tre mislykkede forsøk fikk regjeringen tirsdag med seg de folkevalgte på å la britene gå til urnene før jul.</p>
    </article>
  </body>
</html>
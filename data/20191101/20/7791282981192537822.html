<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagsavisen.no/debatt/kommentar/her-og-der-1.1610963"/>
    <meta property="og:site_name" content="Dagsavisen"/>
    <meta property="article:published_time" content="2019-11-01T20:05:00+00:00"/>
    <meta property="og:title" content="Hær og der"/>
    <meta property="og:description" content="Norske politikere skal tenke nøye gjennom hvilken vei vi nå legger ut på, skriver Lars West Johnsen."/>
  </head>
  <body>
    <article>
      <h1>Hær og der</h1>
      <h2>Kan vi føle oss tryggere hvis vi bare bruker 25 milliarder mer hvert år på militær makt? Nei, snarere tvert imot.</h2>
      <address><time datetime="2019-11-01T20:05:00+00:00">01 Nov 2019, 20:05</time> by <a rel="author">Lars West Johnsen</a></address>
      <p>Det sies at man kan omringe Russland fra ett punkt. Russernes sikkerhetsmessige paranoia er utpreget: Ingen fjellkjede eller hav beskytter det enorme riket. Det er en stat som instinktivt ser seg over skuldra.</p>
      <p>Derfor la herskerne i Romanov-familien under seg 52.000 kvadratkilometer med land i året over en periode på 300 år. Ingen skal kunne falle dem i ryggen, slik svensker, franskmenn og tyskere i tur og orden har forsøkt. Det hjalp ikke på den nasjonale psyken at andre verdenskrig kostet dem opp mot 30 millioner liv.</p>
      <p>
        <b>Det har gått ei uke siden Russlands mektige utenriksminister Lavrov gjestet lille Kirkenes i Finnmark. Utenfor Thon Hotel lå et kystvaktskip på noen og førti meter og i lufta svirret et politihelikopter – flydd opp fra Oslo. Norge er et lite land. Med små muskler.</b>
      </p>
      <p>Russerne var tilbake i Øst-Finnmark for å markere frigjøringen i 1944. Et glemt «ikke» fra Lavrovs oversetter under den felles pressekonferansen med utenriksminister Eriksen Søreide skapte litt uro.</p>
      <p>Norge er ikke en trussel for Russland. Og Russland er ikke en trussel for Norge. Saken fra NTB uten dette svært sentrale lille ordet gikk sømløst inn i aviser og ledere. Den nye, etablerte sannheten er jo nettopp at Russland er en trussel. Den nærmest evige freden som har eksistert mellom de to landene i nord ble lost in translation.</p>
      <p>
        <b>Samtidig som man feiret folk-til-folk-samarbeidet i Kirkenes, og takksigelsene for kjeppjaginga av nazistene ble strødd ut som tryllestøv av norske myndighetspersoner, gled deler av russernes ubåtstyrke ut fra sine posisjoner på Kolahalvøya.</b>
      </p>
      <p>Flåten forsvant ut i Barentshavet og inn i Nord-Atlanteren med USAs folkerike og maktkonsentrerte østkyst som potensielt mål. Russerne har store muskler, og flekser dem.</p>
      <p>For bare noen uker siden leverte den norske forsvarssjefen Haakon Bruun-Hanssen sin anbefaling til regjeringen. Han ønsker seg 25 friske milliarder til å forsvare kongeriket for. Hvert år. Nå er budsjettet 61 milliarder. Forsvarssjefens fagmilitære råd er å legge de smålige årene med to prosent økning bak seg, og klemme til skikkelig.</p>
      <p>Han vil at vi skal øke bruken på Forsvaret med over 40 prosent. Han leverte riktignok tre andre alternativer, men han legger ikke skjul på at disse er listefyll.</p>
      <p>
        <b>Russernes rubelbruk på det militære gikk i 2017 og 2018 tilbake, ifølge Stockholm internasjonale fredsforskningsinstitutt. De brukte mindre enn Frankrike, men man skal ta høyde for at kjøpekraften er ulik.</b>
      </p>
      <p>Ikke siden 1988, rett før tøværet satte inn, er det blitt brukt så mye penger på soldater og våpen som i fjor. Verden er i gang med et nytt rustningskappløp. Norges viktigste allierte USA er suverent i tet. Amerikanerne står for mer enn en tredjedel av verdens samlede utgifter til forsvar. Eller angrep, det avhenger av hvordan man ser det. NATO står for over halvparten.</p>
      <p>Vi har nylig feiret at russerne – mot normalt – trakk seg ut av det okkuperte Finnmark etter krigen. Men de ble lange i maska da Norge ble med i NATO i 1949. De trodde Norge skulle forbli nøytrale i stormaktsspillet. Russerne ble også overrasket da NATO etter Murens fall og Sovjetunionens kollaps, ekspanderte østover.</p>
      <p>Eller utvidet, som vi i Vesten kaller det. Opplevelsen avhenger av hvor man står. I 1999 ble Polen, Ungarn og Den tsjekkiske republikken medlem av NATO. I 2004 ble også Estland, Latvia og Litauen med. Det samme ble Bulgaria, Romania og Albania. Ja, også Slovenia og Slovakia.</p>
      <p>
        <b>Det var trygt for oss, for Vesten, å få med disse på vårt lag etter tiår med kald krig og kommunistfrykt. Alle barn av etterkrigstida kan fortsatt kjenne på atomvåpenfrykten.</b>
      </p>
      <p>Hvis alle bare ble med i NATO, ville det jo ikke bli krig. Men for russerne var det klaustrofobisk. 60 års mareritt ble virkelighet. I 2008 begynte de å ruste opp. Modernisering, profesjonalisering. Og resten er iskald historie.</p>
      <p>Svensker og finner har holdt seg utenfor NATO, men er begge nå med i NATO-avleggeren «Joint Expeditionary Force», ledet av britene. Det er det professor Janne Haaland-Matlary smilende kalte en «snik-NATO-fisering» under et frokostmøte om Forsvaret i regi av Civita denne uka.</p>
      <p>Svenskene har også gjeninnført verneplikt. I Norge er basepolitikken fra 1949, myntet på å dempe spenningen østover, i praksis lagt bort med US Marines på plass på Vernæs og på Setermoen, der det skal brukes store millionbeløp på varige fasiliteter.</p>
      <p>Regjeringens forklaring om at det ikke er baser fordi soldatene rullerer, kan knapt overbevise regjeringen. Og for nøyaktig ett år siden gjennomførte NATO den største øvelsen i Norge siden 1980-tallet, og den største i NATO siden 2002 med rundt 50.000 soldater. Og med svensker og finner mer eller mindre med i folden, er Russland nå faktisk omringet av NATO-land.</p>
      <p>
        <b>Land som alle ruster opp. Hvordan dette ser ut er avhengig av hvor man står. Står man i øst og ser vestover, skal det ikke mye empati til for å skjønne at det ser skummelt ut.</b>
      </p>
      <p>Men hva kom først, høna eller egget? Ekspansjon eller reaksjon? Det er ikke lenger en konstruktiv diskusjon. Tilliten er borte. Den er erstattet av en aktiv mistillit i form av opprustning. For Norge kan det bety 25 milliarder hvert år til soldater og våpen. Opprusting av flybaser og havner. 15.000 flere folk i tjeneste. Det ligner farlig på en spiral. Norske politikere skal tenke nøye gjennom hvilken vei vi nå legger ut på.</p>
    </article>
  </body>
</html>
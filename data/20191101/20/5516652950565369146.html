<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/424888/kwnstantinos-kypriwths-xwris-idiaitera-problhmata-h-fetinh-toyristikh-sezon-sthn-kw"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-01T20:45:02+00:00"/>
    <meta property="og:title" content="Κωνσταντίνος Κυπριώτης: Χωρίς ιδιαίτερα προβλήματα η φετινή τουριστική σεζόν στην Κω"/>
    <meta property="og:description" content="Συνέντευξη στoν Κων/νο Στ. Δεριζιώτη στο “Χρήμα και Τουρισμός”"/>
  </head>
  <body>
    <article>
      <h1>Κωνσταντίνος Κυπριώτης: Χωρίς ιδιαίτερα προβλήματα η φετινή τουριστική σεζόν στην Κω</h1>
      <address>
        <time datetime="2019-11-01T20:45:02+00:00">01 Nov 2019, 20:45</time>
      </address>
      <p>
        <b>Συνέντευξη στoν Κων/νο Στ. Δεριζιώτη στο “Χρήμα και Τουρισμός”</b>
      </p>
      <p>
        <b>Συνδυάζοντας τη διορατικότητα µε τη σωφροσύνη και διαθέτοντας το µοναδικό προνόµιο να αφουγκράζεται εγκαίρως τις νέες ευκαιρίες της αγοράς, ο Κώστας Κυπριώτης, µε τον όµιλο Kipriotis Hotels, διαφηµίζει µε τον καλύτερο τρόπο το τουριστικό προϊόν της Κω, σε όλο τον κόσµο.</b>
      </p>
      <p>Ο δυναµικός επιχειρηµατίας µε τη µεγάλη εµπειρία και τη βαθιά γνώση του τοµέα της Φιλοξενίας, αναλύει στο «ΧΡΗΜΑ &amp; ΤΟΥΡΙΣΜΟΣ» τα δεδοµένα της φετινής τουριστικής περιόδου στην Κω, η οποία, όπως λέει, εξελίσσεται χωρίς ιδιαίτερα προβλήµατα. Ο ίδιος θεωρεί τροχοπέδη στην ανάπτυξη του ελληνικού τουρισµού και την ανταγωνιστικότητα του τουριστικού µας προϊόντος την υπερφορολόγηση και την ακτοπλοΐα ως την «αχίλλειο πτέρνα» του ελληνικού τουρισµού.</p>
      <p>
        <b>Η συνέντευξη<br/><br/>Πορευόμενοι προς την περίοδο αιχμής της φετινής τουριστικής σεζόν, πώς διαμορφώνεται η τουριστική κίνηση στο νησί της Κω, τόσο σε επίπεδο αφίξεων, όσο και εσόδων;</b>
      </p>
      <p>Η φετινή σεζόν εξελίσσεται χωρίς ιδιαίτερα προβλήµατα και χωρίς να υπάρχει µεγάλη απόκλιση από τις προβλέψεις του περασµένου χειµώνα.</p>
      <p>Οι κρατήσεις παρουσιάζουν µια υστέρηση, σε σχέση µε την περασµένη σεζόν, αλλά γενικά η κατάσταση είναι καλή, τόσο σε επίπεδο διανυκτερεύσεων, όσο και σε επίπεδο εσόδων. Το χαρακτηριστικό της φετινής τουριστικής σεζόν για την Κω είναι η πρόκληση της ικανοποίησης των πελατών, µε σκοπό να µετατραπούν σταδιακά σε επαναλαµβανόµενους, µε στόχο τη διεύρυνση της πελατειακής βάσης του νησιού. Αυτό σταδιακά θα αποτελέσει το µεγαλύτερο κεφάλαιο για την Κω και το συγκριτικό πλεονέκτηµα του τόπου.</p>
      <p>
        <b>Πώς εξελίσσονται οι κρατήσεις και οι διανυκτερεύσεις στα ξενοδοχεία σας και σε ποια επίπεδα αναμένεται να διαμορφωθούν το δίμηνο Σεπτεμβρίου-Οκτωβρίου;</b>
      </p>
      <p>Οι κρατήσεις στον Όµιλο ακολουθούν την τάση των κρατήσεων σε όλο το νησί. Μια µικρή προβλεπόµενη πτώση, σε σχέση µε την περσινή, καταπληκτική χρονιά, αλλά µε τη σταθερή ανάπτυξη της τελευταίας τετραετίας να συνεχίζεται απρόσκοπτη. Οι προβλέψεις για τον Σεπτέµβριο και τον Οκτώβριο δείχνουν µια σταθερότητα.</p>
      <p>Με τη φιλοξενία groups και τη διοργάνωση κάποιων συνεδρίων, όπως συµβαίνει κάθε χρόνο τέτοια εποχή, η χρονιά θα κλείσει µε απόλυτα θετικό πρόσηµο. Σε γενικές γραµµές, η χρονιά εξελίσσεται σύµφωνα µε τις προβλέψεις µας και σε κάποιες περιπτώσεις ίσως και θετικότερα. Τα αποτελέσµατα της περασµένης χρονιάς σε καµία περίπτωση δεν επηρέασαν τις προβλέψεις µας για την εφετινή σεζόν, έχοντας υπ’όψιν µας τις ιδιαιτερότητες για το 2019.</p>
      <p>
        <b>Ποιο, κατά τη γνώμη σας, είναι το χαρακτηριστικό της φετινής τουριστικής σεζόν στο νησί και ποιες είναι οι επιπτώσεις στην πορεία του τουρισμού της Κω από το δυναμικό comeback της Τουρκίας, αλλά και προορισμών της Βόρειας Αφρικής, σε συνδυασμό με την υστέρηση που παρατηρήθηκε, μέχρι και τις αρχές Ιουλίου, από τις τουριστικές αγορές της Γερμανίας και της Αγγλίας;</b>
      </p>
      <p>Αρχικά ήθελα να επισηµάνω το γεγονός ότι η πτώση αυτή δεν έφτασε το προβλεπόµενο ύψος, µε αποτέλεσµα να επηρεάσει σε δεύτερο επίπεδο το αποτέλεσµα για την εφετινή χρονιά. Όσον αφορά τον τουρισµό της Κω, εφέτος δεν φαίνεται να έχει επηρεαστεί ιδιαίτερα. Θα πρέπει να δούµε τα αποτελέσµατα µακροπρόθεσµα και σε ένα ευρύτερο πλαίσιο.</p>
      <p>Ο ισχυρός ανταγωνισµός στην παγκόσµια τουριστική αγορά είναι ένα βασικό χαρακτηριστικό του προϊόντος. Δεν είναι κάτι νέο ή κάτι που θα πρέπει να µάς φοβίζει. Οι τάσεις µόνο την τελευταία εξαετία έχουν αλλάξει πάνω από πέντε φορές, επηρεάζοντας, είτε σε τοπικό, είτε σε εθνικό επίπεδο. Το πιο σηµαντικό είναι η δουλειά που πρέπει να γίνει σε κάθε επίπεδο, µε σκοπό να λυθούν προβλήµατα και τόσο η χώρα, όσο και το νησί, να διατηρήσουν τη θέση που κατέχουν σήµερα στην παγκόσµια τουριστική αγορά.</p>
      <p>Αν όλα τα συµβαλλόµενα µέρη του κλάδου (κράτος, φορείς, επιχειρήσεις) λειτουργήσουν όπως πρέπει τότε µόνο θετικά πράγµατα µπορούν να προκύψουν από τον ανταγωνισµό µε τους γείτονες και µε την εγγύς αγορά.</p>
      <p>
        <b>Ποιες είναι οι επιπτώσεις από την υπερφορολόγηση του τουριστικού-ξενοδοχειακού κλάδου και τη «γιγάντωση» του φαινομένου Airbnb, τόσο στις ξενοδοχειακές επιχειρήσεις, όσο και σε αυτό καθ’ αυτό το τουριστικό προϊόν του νησιού; Πώς βιώνετε ως ξενοδόχος αυτή τη νέα πραγματικότητα και τι πρέπει να γίνει για να αλλάξει;</b>
      </p>
      <p>Η υπερφορολόγηση γενικά αποτελεί τροχοπέδη ανάπτυξης για όλη την ελληνική οικονοµία. Είτε µιλάµε για φορολογία προσώπων, είτε επιχειρήσεων, η πολύ υψηλή φορολογία πλήττει το διαθέσιµό εισόδηµά, το οποίο στη συνέχεια στερείται η αγορά.</p>
      <p>Είναι σαφές, λοιπόν, ότι αποτελεί µια από τις βασικές αιτίες για την τεράστια ύφεση που επικρατεί στον εσωτερικό τουρισµό, κυρίως γιατί έχει πλήξει τα µεσαία στρώµατα και τους ελεύθερους επαγγελµατίες, καθώς αυτοί αποτελούσαν τη βάση των Ελλήνων τουριστών, την περασµένη δεκαετία.</p>
      <p>Αντίστοιχα, οι επιχειρήσεις που υπερφορολογούνται δεν έχουν τη δυνατότητα να προβούν σε επενδύσεις, που να αφορούν τόσο την αναβάθµιση των υπηρεσιών τους, όσο και τον ουσιαστικό εκσυγχρονισµό τους, µε µεγαλύτερη εφαρµογή νέων τεχνολογιών. Αποτέλεσµα αυτού είναι ο ελληνικός τουρισµός να παραµένει στάσιµος σε κάθε επίπεδο και να µην µπορεί να ανταποκριθεί στις σύγχρονες απαιτήσεις των επισκεπτών.</p>
      <p>
        <b>Ποιες είναι οι προβλέψεις σας για την επόμενη χρονιά και σε τι επίπεδα διαμορφώνονται οι τιμές των συμβολαίων για το 2020 που υπογράφονται με τους tour operators;</b>
      </p>
      <p>Είναι ακόµα σχετικά νωρίς για να υπάρχει ακριβής πρόβλεψη. Γενικά επικρατεί αισιοδοξία και προβλέπεται µια καλή χρονιά, τόσο από την άποψη των διανυκτερεύσεων, όσο και από την άποψη των εσόδων.</p>
      <p>
        <b>Ποιες είναι οι πιο πρόσφατες επενδυτικές σας κινήσεις και ποια τα επόμενα επενδυτικά και επιχειρηματικά σχέδιά σας;</b>
      </p>
      <p>Για τα επόµενα χρόνια δεν έχει προγραµµατιστεί κάποια επέκταση. Το επόµενο βήµα µας αφορά την κατάταξη και λειτουργία του Kipriotis Village Resort ως ξενοδοχείο πέντε αστέρων. Η συγκυρία, όµως, δεν είναι πολύ ευνοϊκή, καθώς υπάρχουν µεγάλες δυσκολίες στον τραπεζικό τοµέα για να µπορέσει να χρηµατοδοτήσει επενδύσεις, λόγω του απόηχου της κρίσης. Ευτυχώς, υπάρχει στήριξη από τους συνεργάτες µας (Τour Operators) και µε την πολύτιµη βοήθειά τους προσπαθούµε να αναβαθµίσουµε τις υποδοµές και τις υπηρεσίες µας.</p>
      <p>
        <b>Με δεδομένο ότι η «αχίλλειος πτέρνα» του ελληνικού τουρισμού είναι η ακτοπλοΐα, ποιες είναι οι προτάσεις σας πάνω σ’ αυτό το θέμα;</b>
      </p>
      <p>Ένα από τα βασικά στοιχεία, που συγκροτούν το τουριστικό προϊόν ενός προορισµού, είναι η προσβασιµότητα. Όντας σε ένα ακριτικό νησί η πρόσβαση είναι γενικά δύσκολη. Η ακτοπλοϊκή σύνδεση µε την Αθήνα είναι αργή, λόγω παλαιότητας των πλοίων, άλλα και λόγω της απόστασης. Ακόµα, το κόστος είναι αρκετά µεγάλο και ουσιαστικά δυσβάσταχτο για τη µέση ελληνική οικογένεια. Το ζήτηµα µεγαλώνει ουσιαστικά αν υπολογιστεί η δυσκολία της αεροπορικής σύνδεσης µε το νησί. Μαγικές συνταγές δεν υπάρχουν. Χρειάζεται ολιστική και αναλυτική προσέγγιση στο πρόβληµα για την Κω.</p>
      <p>Η παροχή κινήτρων για προσέλκυση low cost αεροπορικών εταιρειών, η ανακαίνιση του αεροδροµίου του νησιού από τη νέα ιδιοκτήτρια εταιρεία, η σύνδεση µε τις νέες, γρήγορες ακτοπλοϊκές εταιρείες, η συχνότερη τοπική σύνδεση µε τη Ρόδο και τα αλλά νησιά των Δωδεκανήσων και, τέλος, η βελτίωση του λιµανιού θα µπορούσαν να είναι προτάσεις για βάση συζήτησης πάνω στο ζήτηµα. Σε κάθε περίπτωση υπάρχουν ζητήµατα, τα οποία πρέπει να συζητηθούν υπό νέα βάση, µε γνώµονα το κοινό συµφέρον.</p>
      <p>
        <b>Μία νέα κυβέρνηση προέκυψε από τις πρόσφατες εκλογές της 7ης Ιουλίου. Τι περιμένετε από αυτή τη νέα κυβέρνηση προκειμένου να ενισχυθεί περαιτέρω ο ελληνικός Τουρισμός, αλλά και σε τοπικό επίπεδο ποιες είναι οι προτάσεις σας για την ενίσχυση του Τουρισμού της Κω;</b>
      </p>
      <p>Η συνεργασία µε τον ΕΟΤ θα πρέπει να παραµείνει απρόσκοπτη, σε όλα τα επίπεδα. Είναι βασικό να υπάρχει κεντρικός προγραµµατισµός, τόσο όσον αφορά την προώθηση των προορισµών, όσο και τον κεντρικό σχεδιασµό για τις επενδύσεις και την κατεύθυνση αυτών.</p>
      <p>Από την άλλη πλευρά, η απλοποίηση των διαδικασιών που έχει επιτευχθεί µέσω των νέων διαδικασιών του ΕΟΤ για τις µεγάλες επενδύσεις και του notify business είναι προς την σωστή κατεύθυνση. Πρέπει, όµως, να διευρυνθούν, να συµπεριλάβουν και άλλες επενδυτικές διαδικασίες και να βελτιωθούν.</p>
      <p>Όσον αφορά την προώθηση της χώρας από τον Οργανισµό πρέπει να δοθεί ιδιαίτερη σηµασία στην ανάκαµψη της ρωσικής αγοράς. Το κράτος πρέπει να παραµένει αρωγός και ελεγκτής, τηρώντας τον θεσµικό του ρόλο απέναντι στον επιχειρηµατικό κόσµο. Όσον αφορά την Κω χρειάζεται µια τόνωση κινήτρων σχετικά µε την κατανάλωση από τους Έλληνες τουρίστες. Ίσως το µεταφορικό ισοδύναµο θα µπορούσε να επεκταθεί και σε αυτήν την κατηγορία.</p>
      <p>
        <b>Δύο χρόνια έχουν περάσει από τον σεισμό που «χτύπησε» την Κω και οι εργασίες αποκατάστασης των ζημιών στο λιμάνι μόλις ξεκίνησαν. Πώς σχολιάζετε την ολιγωρία αυτή και τι περιμένετε από την κυβέρνηση του Κυριάκου Μητσοτάκη;</b>
      </p>
      <p>Χρειάζεται άµεσα απλούστευση διαδικασιών σε κάθε επίπεδο. Από όταν έγινε ο σεισµός όλη η ευθύνη της διαδικασίας για την αποκατάσταση µετατίθεντο σε τόσους πολλούς, που τελικά κανένας δεν ήταν υπεύθυνος και το έργο δεν προχωρούσε. Λιµενικό Ταµείο, δήµος, περιφέρεια, υπουργεία, µια κατάσταση που διαιωνιζόταν για καιρό, µε αποτέλεσµα το παραλιακό µέτωπο της πόλης να παραµένει σε κακή κατάσταση.</p>
      <p>Η αποτελεσµατικότητα και ο συντονισµός του κράτους θα πρέπει να είναι βασικό στοιχείο της πολιτικής της νέας κυβέρνησης.</p>
      <p>Η µείωση του ΦΠΑ που εξήγγειλε ο πρωθυπουργός, είναι αναγκαία και θα δώσει ώθηση στις επιχειρήσεις.</p>
      <p>Περιµένουµε τις καινούργιες αποφάσεις της νέας κυβερνήσεις γιατί αν πραγµατοποιηθούν σε ένα µεγάλο βαθµό αυτά που υποσχέθηκε, τα αποτελέσµατα σε όλους τους τοµείς του τουριστικού προϊόντος θα είναι καλύτερα.</p>
    </article>
  </body>
</html>
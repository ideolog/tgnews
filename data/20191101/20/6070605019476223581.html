<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/premsa-espanyol-valencia-santander-jornada_0_2336166453.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T20:02:52+00:00"/>
    <meta property="og:title" content="Machín: &quot;Estic convençut que contra el València trencarem la mala ratxa a casa&quot;"/>
    <meta property="og:description" content="El tècnic reconeix que Calero encara no està per jugar 90 minuts"/>
  </head>
  <body>
    <article>
      <h1>Machín: "Estic convençut que contra el València trencarem la mala ratxa a casa"</h1>
      <h2>El tècnic reconeix que Calero encara no està per jugar 90 minuts</h2>
      <address>
        <time datetime="2019-11-01T20:02:52+00:00">01 Nov 2019, 20:02</time>
      </address>
      <p>L'entrenador de l'Espanyol, Pablo Machín, vol celebrar el seu primer mes al càrrec amb una victòria aquest dissabte davant del València. El tècnic de Sòria ha celebrat la rebuda que li ha brindat una plantilla amb ganes de capgirar la situació. "Sento que em segueixen, que m’escolten i creuen en el que els proposo. No els puc recriminar res. He vist des del primer moment jugadors amb ganes de reivindicar-se", ha assegurat Machín, que considera que el 3-0 a San Mamés "no va reflectir el que es va veure sobre la gespa". "Vam xutar més que el rival, entre els tres pals ells van ser més determinants. No és normal xutar 11 cops i no marcar, ho hem d’incentivar i provar-ho més", ha insistit el tècnic. </p>
      <p>Preguntat per si veu el seu equip fràgil psicològicament, Machín ha negat que sigui "tou", però ha reconegut que a Bilbao hi va haver moments on el va veure "vulnerable". "Van ser gols estranys. A vegades el factor sort pot existir, però potser hauríem d’haver estat més contundents. Aquest tipus de gols espero que no es tornin a repetir, i que tota la mala sort que hem de patir ja l’haguem patit".  </p>
      <p>L'entrenador blanc-i-blau veu el partit d'aquest dissabte com una oportunitat ideal per trencar la mala ratxa que pateix l'Espanyol a l'RCDE Stadium a la Lliga. "En l’ambient existeix aquesta preocupació i a l’equip hi ha aquesta responsabilitat, estic convençut que aquest dissabte trencarem la mala ratxa i corroborarem les bones sensacions amb punts", ha assegurat el tècnic, que ha reconegut que el no conèixer la derrota com a locals pot suposar-los "un excés de pressió". </p>
      <p>El preparador espanyolista també ha parlat sobre la manca de gol del seu equip. "Ens està costant marcar. Hem d’intentar posar les pilotes en bones condicions, per tal que la gent de dalt les pugui materialitzar. Sinó, buscar alternatives perquè gent no cridada a marcar gaire pugui fer gols. Qualsevol ens pot ajudar a fer gols", ha comentat. També s'ha referit a la irregularitat del València: "No sé si ens afavorirà, ens podem trobar davant de la millor versió. Qualsevol dels seus jugadors pot ser determinant, tenen molts arguments, hem d’estar previnguts". El tècnic també ha confirmat que Calero, que ha tornat als entrenaments, encara no està per jugar 90 minuts, i per això ha quedat de nou fora de la llista. </p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543937.html/%D8%AA%D8%B1%DA%A9%DB%8C-%D8%A7%D9%84%D9%81%DB%8C%D8%B5%D9%84--%D8%AD%D9%85%D9%84%D9%87-%D8%A8%D9%87-%D8%A2%D8%B1%D8%A7%D9%85%DA%A9%D9%88-%D8%A7%D8%AB%D8%B1%D8%A7%D8%AA-%D9%82%D8%A7%D8%A8%D9%84-%D8%AA%D9%88%D8%AC%D9%87%DB%8C-%D8%B1%D9%88%DB%8C-%D8%B9%D8%B1%D8%A8%D8%B3%D8%AA%D8%A7%D9%86-%D8%AF%D8%A7%D8%B4%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T20:31:00+00:00"/>
    <meta property="og:title" content="ترکی الفیصل: حمله به آرامکو اثرات قابل‌توجهی روی عربستان داشت"/>
    <meta property="og:description" content="رئیس اسبق دستگاه استخبارات عربستان سعودی گفته حمله به تأسیسات نفت عربستان سعودی اثرات قابل‌توجهی روی این کشور داشته است."/>
  </head>
  <body>
    <article>
      <h1>ترکی الفیصل: حمله به آرامکو اثرات قابل‌توجهی روی عربستان داشت</h1>
      <address>
        <time datetime="2019-11-01T20:31:00+00:00">01 Nov 2019, 20:31</time>
      </address>
      <p>رئیس اسبق دستگاه استخبارات عربستان سعودی گفته حمله به تأسیسات نفت عربستان سعودی اثرات قابل‌توجهی روی این کشور داشته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ «ترکی الفیصل»، رئیس اسبق دستگاه استخبارات عربستان سعودی گفته حملات پهپادی و موشکی «اثرات قابل‌توجهی» روی عربستان سعودی داشته است. </p>
      <p>الفیصل در مصاحبه‌ای با رسانه آمریکایی «المانیتور» گفت حمله به تأسیسات نفت «البقیق» و «خریص»، سطح هشدار درباره تهدید بالقوه ایران را بالا برده است. </p>
      <p>وی اضافه کرد: «این حمله موجب شده که عربستان سعودی قابلیت‌های دفاعی خودش را در مناطقی که ممکن است در برابر حمله ایران آسیب‌پذیر باشد بهبود ببخشد.»</p>
      <p>ارتش و کمیته‌های مردمی یمن شهریورماه سال جاری با ۱۰ فروند پهپاد، تأسیسات نفتی «بقیق» و «خریص» وابسته به شرکت آرامکو را هدف قرار دادند که در پی آن به اذعان وزیر انرژی سعودی ۵.۷ میلیون بشکه تولید نفت این کشور به حالت تعلیق در آمد.</p>
      <p>ترکی الفیصل که در حال حاضر مدیر عامل اندیشکده «مرکز ملک فیصل برای تحقیق و مطالعات اسلامی است» در بخش دیگری از این مصاحبه مدعی شد که تغییری در رفتار ایران مشاهده نشده و این کشور علی‌رغم میانجی‌گری پاکستان تمایلی برای دیپلماسی در موضوعات مختلف اعم از یمن نشان نداده است. </p>
      <p>وی گفت: «اگر قرار باشد صلح منطقه‌ای حاصل شود لازم است شاهد حسن نیت از سوی ایران باشیم. اگر ایران حمایتش از حوثی‌ها را قطع کند، ممکن است فرصتی برای حل و فصل دیپلماتیک جنگ در یمن وجود داشته باشد. ولی ما هیچ نشانه‌ای از چنین حسن نیتی ندیده‌ایم.» </p>
    </article>
  </body>
</html>
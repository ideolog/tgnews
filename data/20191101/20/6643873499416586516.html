<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/LAXWMQ/tror-alle-ofrene-i-lastebilen-var-vietnamesere"/>
    <meta property="og:site_name" content="Bergens Tidende"/>
    <meta property="article:published_time" content="2019-11-01T20:15:27+00:00"/>
    <meta property="og:title" content="Tror alle ofrene i lastebilen var vietnamesere"/>
    <meta property="og:description" content="Britisk politi tror nå at alle de 39 menneskene som ble funnet døde i en lastebil forrige uke, var vietnamesiske statsborgere."/>
  </head>
  <body>
    <article>
      <h1>Tror alle ofrene i lastebilen var vietnamesere</h1>
      <h2>Britisk politi tror nå at alle de 39 menneskene som ble funnet døde i en lastebil forrige uke, var vietnamesiske statsborgere.</h2>
      <address><time datetime="2019-11-01T20:15:27+00:00">01 Nov 2019, 20:15</time> by <a rel="author">NTB</a></address>
      <p>Til å begynne med var politiets teori at de omkomne var kinesere.</p>
      <p>– Vi er for tiden i direkte kontakt med en rekke familier i Vietnam og i Storbritannia, og vi tror at vi har identifisert familiene til noen av ofrene hvis reise endte tragisk på vår kyst, heter det i en pressemelding fra politiet i Essex fredag kveld.</p>
      <p>Flere personer er pågrepet i saken, både i Storbritannia, i Irland og i Vietnam.</p>
      <h3>Siktet for menneskesmugling</h3>
      <p>To personer ble fredag pågrepet i Vietnam og siktet for menneskesmugling.</p>
      <p>En talsmann for vietnamesisk politi opplyser at de to som ble pågrepet fredag, mistenkes for å ha medvirket til å få vietnamesere smuglet inn til Storbritannia. Flere av dem som skal ha betal store summer til de to pågrepne, fryktes å være blant de døde.</p>
      <p>Politiet sier at de to siktede har organisert menneskesmugling i flere år.</p>
      <p>Fredag opplyste også irsk politi at en 22 år gammel mann fra Nord-Irland er pågrepet i Dublin og siktet i forbindelse med lastebiltragedien. Britisk politi har begjært å få ham utlevert til Storbritannia der han vil bli siktet for medvirkning til 39 drap.</p>
      <h3>Lastebilføreren drapssiktet</h3>
      <p>Åtte kvinner og 31 menn ble funnet døde i Grays i Essex forrige onsdag i en kjølevogn som kom til Storbritannia på ei ferge fra Belgia.</p>
      <p>Mange familier i Vietnam frykter at deres medlemmer er blant ofrene. DNA-prøver fra vietnamesere som savner slektninger, er samlet inn og skal brukes i identifiseringsarbeidet.</p>
      <p>Lastebilføreren ble pågrepet kort tid etter funnet, siktet for 39 tilfeller av uaktsomt drap, samt menneskesmugling, hvitvasking av penger og organisert støtte til ulovlig immigrasjon.</p>
      <p>Tre andre personer som ble pågrepet i forbindelse med etterforskningen er alle blitt løslatt på vilkår.</p>
      <related>
        <h4>Les også</h4>
        <a href="https://www.bt.no/utenriks/i/kJ1q6A/sky-news-lastebilen-med-migranter-skal-ha-vaert-del-av-en-kolonne-paa-t"/>
        <a href="https://www.bt.no/utenriks/i/nanpbd/internasjonal-etterforskning-etter-funn-av-39-doede-i-england"/>
        <a href="https://www.bt.no/utenriks/i/EWEV0G/sterke-reaksjoner-etter-funn-av-39-doede-i-lastebil-i-soer-england"/>
      </related>
    </article>
  </body>
</html>
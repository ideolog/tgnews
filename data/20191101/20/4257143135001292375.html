<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/napinfo/2019/11/01/a-temetok-hosszabb-nyitvatartassal-varjak-a-megemlekezoket-a-nap-hirei"/>
    <meta property="og:site_name" content="infostart"/>
    <meta property="article:published_time" content="2019-11-01T20:32:00+00:00"/>
    <meta property="og:title" content="A temetők hosszabb nyitvatartással várják a megemlékezőket - a nap hírei"/>
    <meta property="og:description" content="A szentek köztünk éltek - mondta Ferenc pápa mindenszentek ünnepén a Szent Péter téren. Hosszabbított nyitva tartással várja vasárnap is az emlékezőket a fővárosi temetőkben. Megkezdődött az orosz-török közös járőrözés az északkelet-szíriai határövezetben"/>
  </head>
  <body>
    <article>
      <h1>A temetők hosszabb nyitvatartással várják a megemlékezőket - a nap hírei</h1>
      <address><time datetime="2019-11-01T20:32:00+00:00">01 Nov 2019, 20:32</time> by <a rel="author">Infostart</a></address>
      <h3>A szentek köztünk éltek - mondta Ferenc pápa mindenszentek ünnepén a Szent Péter téren. Hosszabbított nyitva tartással várja vasárnap is az emlékezőket a fővárosi temetőkben. Megkezdődött az orosz-török közös járőrözés az északkelet-szíriai határövezetben</h3>
      <p>A szentek nem elérhetetlen jelképek, ők köztünk éltek - mondta <a href="https://infostart.hu/kulfold/2019/11/01/ferenc-papa-a-szentek-kozottunk-eltek">Ferenc pápa mindenszentek ünnepén </a>a Szent Péter téren. A katolikus egyházfő úgy fogalmazott: olyan emberekről van szó, akik megtapasztalták az élet mindennapjainak nehézségeit, annak sikereivel és kudarcaival együtt, az Úrban találva meg az erőt, amellyel mindig talpra álltak és folytatták útjukat. Ferenc pápa ezeknek a példaképeknek a követésére szólította fel a mai embereket is. Ferenc pápa halottak napján a római katakombákban mutat be misét. A katakombák az első keresztények földalatti temetkezési helyei voltak.</p>
      <p>Reggel 7-től este 8 óráig várják az emlékezőket a Budapesti Temetkezési Intézet által fenntartott sírkertekben.A katasztrófavédelem a tűzesetek, a mentőszolgálat a balesetek megelőzésére figyelmeztetett. A Budapesti Közlekedési Központ rendkívüli járatokat indított a nagyobb temetők felé. Mindenszentek napján, november 1-jén ünneplik a katolikusok az összes szentet, vagyis valamennyi megdicsőült lelket, november 2-án, halottak napján pedig megemlékeznek minden elhunytról.</p>
      <p><a href="https://infostart.hu/belfold/2019/11/01/mindenszentek-halottak-napja-kiadta-a-rendorseg-a-figyelmeztetest">Fokozott a rendőri jelenlét</a> a mindenszentek és halottak napja idején a közutakon és a temetők környékén. Óberling József, az ORFK közlekedésrendészeti főosztályának vezetője közölte: a sírkertek környékén a rendőrök a polgárőrökkel közösen elsősorban a forgalmat segítik majd, de a szabálytalanul közlekedőkkel szemben is fellépnek. Varga Balázs, az ORFK bűnmegelőzési osztályának kiemelt főreferense a vagyontárgyak fokozott védelmére hívta fel a figyelmet. Arra kérte a temetőkbe látogatókat, hogy fokozottan figyeljenek az idős emberekre is, akik kevésbé képesek vigyázni értékeikre.</p>
      <p>Legfőbb ügyészt és alkotmánybírót választ az Országgyűlés a jövő héten. A törvényhozás négynapos üléssel folytatja munkáját a következő két hétben. A képviselők hétfőn újabb kilenc évvel meghosszabbíthatják a jelenlegi legfőbb ügyész, Polt Péter megbízatását, valamint alkotmánybíróvá választhatják Handó Tündét, az Országos Bírósági Hivatal elnökét. Polt Péter jelenlegi legfőbb ügyész újraválasztására Áder János köztársasági elnök tett javaslatot. Handó Tünde, az OBH vezetője Stumpf István korábbi alkotmánybíró helyét veheti át a Fidesz-KDNP jelölése után.</p>
      <p>A vizsgálatok szerint a nem megfelelő szappan okozta a megbetegedéseket a hajdúsámsoni iskola menzáján. A Hajdú-Bihar megyei kormányhivatal a Cívishír nevű hírportált arról tájékoztatta, hogy a vizsgálat szerint a konyhán használt szappan fertőtlenítő hatása nem felelt meg az előírásoknak, így kerülhetett szalmonella a majonézbe. A termék gyártója ellen eljárás indult. A szeptemberben elfogyasztott majonézes kukorica miatt több mint háromszázan betegedtek meg. Sok diák kórházba került.</p>
      <p>Megkezdődött az <a href="https://infostart.hu/kulfold/2019/11/01/megkezdodott-az-orosz-torok-kozos-jarorozes-eszakkelet-sziriaban">orosz-török közös járőrözés </a>az északkelet-szíriai határövezetben - közölte az orosz védelmi minisztérium. Szíria északkeleti részén október 9-én éleződött ki a válság, amikor Törökország offenzívát indított a kurd önvédelmi milíciák ellen. Az október 17-i amerikai-török megállapodás alapján Ankara felfüggesztette a hadműveletet, hogy a kurdok kivonhassák erőiket az általa ellenőrzött 30 kilométeres határ menti övezetből. Az október 22-i orosz-török memorandum értelmében a török zónától keletre és nyugatra fekvő határszakasz ellenőrzését orosz katonai rendészek és szíriai határőrök vették át.</p>
      <p>Befejeződött a kedden megkezdett csapatszétválasztás a Donyec-medencei frontvonalnál lévő Zolote településnél.A közlemény szerint az orosz és az ukrán fél is hátrébb vonta csapatait és fegyverzetét a kijelölt távolságba. A csapatszétválasztás megtörténtét az EBESZ megfigyelői ellenőrizték és igazolták. Közben kiderült: nem tudják elkezdeni a tervezett napon, azaz november 4-én a csapatszétválasztást a Donyeck megyei Petrivszkénél, mert a település térségében továbbra is voltak tüzérségi támadások.</p>
      <p><a href="https://infostart.hu/kulfold/2019/11/01/egyre-tobbfele-langol-kalifornia">Kaliforniában újabb helyeken keletkeztek bozóttüzek</a>. A lángok Los Angeles északi vidékeit fenyegetik, és a hurrikán erejű szél miatt nagyon gyorsan terjednek. Számos lakóépület vált lángok martalékává, és a hatóságok újabb lakókat köteleztek otthonaik elhagyására. A délnyugati amerikai államban összesen tíz helyen pusztítanak tüzek. Porig égett Sonoma megye híres szőlővidéke is.</p>
      <p>Kaliforniában, Illinoisban és Utah államban is lövöldözés volt egy Halloween-ünnepségen. A kaliforniai Orinda városában négy ember meghalt, négy megsebesült. Ugyancsak két embert megöltek Utah állam középső részén. Egy chicagói lövöldözés után egy hétéves kislány válságos állapotban került kórházba.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/01/zelenskyj-u-ternopoli-posvaryvsya-z-aktyvistamy/"/>
    <meta property="og:site_name" content="Рубрика"/>
    <meta property="article:published_time" content="2019-11-01T20:55:12+00:00"/>
    <meta property="og:title" content="Зеленський у Тернополі посварився з активістами"/>
    <meta property="og:description" content="У Тернополі активісти питали у Володимира Зеленського “чий Крим” і “чий Донбас”, а також висловлювали невдоволення поведінкою депутатів від “Слуги народу”. Про це повідомляє місцеве тернопільське видання 0352. Уточнюється, що під час від’їзду з обласної державної адміністрації Зеленського обступили молоді люди. Вони намагалися змусити Президента відповідати на питання “Чий Крим?” і “Чий Донбас?”. Крім того, […]"/>
  </head>
  <body>
    <article>
      <h1>Зеленський у Тернополі посварився з активістами</h1>
      <address><time datetime="2019-11-01T20:55:12+00:00">01 Nov 2019, 20:55</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/13-2-620x358.jpg"/>
      </figure>
      <p>
        <b>
          <b>У Тернополі активісти питали у Володимира Зеленського “чий Крим” і “чий Донбас”, а також висловлювали невдоволення поведінкою депутатів від “Слуги народу”.</b>
        </b>
      </p>
      <p>Про це повідомляє місцеве тернопільське видання <a href="https://www.0352.ua/news/2560635/pid-cas-vizitu-u-ternopil-zelenskomu-dvici-bulo-neperelivki-video">0352</a>.</p>
      <p>Уточнюється, що під час від’їзду з обласної державної адміністрації Зеленського обступили молоді люди. Вони намагалися змусити Президента відповідати на питання “Чий Крим?” і “Чий Донбас?”.</p>
      <p>Крім того, активісти цікавилися, чи будуть покарані депутати від фракції партії “Слуга народу”, які освистали в парламенті бійця-добровольця Яну Зінкевич.</p>
      <p>Зеленський відповів активістам, що у нього все гаразд з політичною орієнтацією, а Крим і Донбас для нього є українськими територіями.</p>
      <p>“Я вважаю, що не можна у Верховній Раді кричати “Ганьба!”. Я, коли сьогодні заходив, внизу мені теж кричали “Ганьба!”. Я не нижче народного депутата, це неправильно таке кричати. ​​Мені так здається. За Яну – я розберусь, що там було, я не бачив. Може депутати не їй кричали”, – сказав Зеленський з приводу ситуації з Яною Зінкевич.</p>
      <p>Також стверджується, що після цього Президент не поїхав на огляд водної арени, який був раніше запланований, а відразу попрямував до аеропорту.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fredcoukr%2Fvideos%2F10157417860218801%2F&amp;show_text=&amp;width=640" width="640" height="1143" data-service="Facebook" scrolling="no"/>
      </figure>
      <p>Нагадаємо, <a href="https://rubryka.com/2019/11/01/zelenskyj-predstavyv-novogo-golovu-ternopilskoyi-oda/">1 листопада Зеленський представив новопризначеного голову Тернопільської обласної державної адміністрації Ігоря Сопеля.</a></p>
    </article>
  </body>
</html>
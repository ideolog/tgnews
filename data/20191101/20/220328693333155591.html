<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/blgariya-mestni-izbori-2019/v-ruse-izpolzvat-izostanalite-protokoli-ot-prviya-tur-405612.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-01T20:46:34+00:00"/>
    <meta property="og:title" content="В Русе използват изостаналите протоколи от първия тур"/>
    <meta property="og:description" content="В 16 населени места в област Русе ще избират кмет на втория тур на 3 ноември"/>
  </head>
  <body>
    <article>
      <h1>В Русе използват изостаналите протоколи от първия тур</h1>
      <address><time datetime="2019-11-01T20:46:34+00:00">01 Nov 2019, 20:46</time> by <a rel="author">Стандарт</a></address>
      <p>В 16 населени места в област Русе ще избират кмет на втория тур на 3 ноември /неделя/. Това показват данните, публикувани на сайтовете на осемте Общински избирателни комисии в региона.</p>
      <p>Балотаж за общински кмет ще има в Русе, Две могили и Ветово, както и в населените места Николово, Просена и Сандрово, намиращи се в община Русе, Батин - в община Борово, Полско Косово, Босилковци и Копривец - в община Бяла, Сеново - в община Ветово, Батишница, Бъзовец и Кацелово - в община Две могили, Мечка - в община Иваново, и Белцов - в община Ценово.</p>
      <p>Бюлетините за балотажа вече са в Русе, съобщи БТА. Председателят на Общинската избирателна комисия в Русе Николай Братованов каза, че техният брой е 158 000 за община Русе. Той обясни, че секционните избирателни комисии, чийто общ брой е 217, ще използват на балотажа неизползваните протоколи, отпечатани за първия тур, като имената на отпадналите кандидати за кмет са заличени от общинската администрация. "Надявам се това да не доведе до объркване в секционните избирателни комисии", заяви Братованов.</p>
      <p>По думите му 23 са избирателите в общината, навършили пълнолетие между първия и втория тур, които ще могат да гласуват за първи път на 3 ноември. Братованов информира, че три социологически агенции ще следят изборния резултат в община Русе по метода екзитпол.</p>
    </article>
  </body>
</html>
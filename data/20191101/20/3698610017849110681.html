<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zelenskiy-priznachiv-novogo-golovu-chernigivskoyi-oda-328224_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T20:23:00+00:00"/>
    <meta property="og:title" content="Зеленський призначив нового голову Чернігівської ОДА"/>
    <meta property="og:description" content="Президент звільнив Романову з посади в. о. голови."/>
  </head>
  <body>
    <article>
      <h1>Зеленський призначив нового голову Чернігівської ОДА</h1>
      <h2>Президент звільнив Романову з посади в. о. голови.</h2>
      <address>
        <time datetime="2019-11-01T20:23:00+00:00">01 Nov 2019, 20:23</time>
      </address>
      <p>Президент України Володимир Зеленський підписав указ про призначення Андрія Прокопенка <b><a href="https://dt.ua/UKRAINE/poroshenko-priznachiv-novogo-ochilnika-chernigivskoyi-oda-295545_.html">головою Чернігівської обласної</a> </b>державної адміністрації (ОДА). Про це повідомляє прес-служба Офісу президента.</p>
      <p>Відповідний указ був підписаний президентом 31 жовтня.</p>
      <p>"Призначити Прокопенка Андрія Леонідовича головою Чернігівської обласної державної адміністрації", - йдеться в повідомленні.</p>
      <p>У той же час Зеленський підписав указ, яким звільнив Наталію Романову від посади в. о. голови Чернігівської ОДА.</p>
      <p>Прокопенко закінчив філософський факультет Київського національного університету імені Тараса Шевченка, є кандидатом філософських наук.</p>
      <p>У 2012-2013 роках працював радником віце-президента, а згодом очолював один з департаментів російської нафтової компанії ТНК-ВР. В 2011 і 2013 роках займався місцевими виборами в Російській Федерації.</p>
      <p>У 2015 році очолив компанію "Прокопенко і партнери", що спеціалізується на управлінні виборчими кампаніями, стратегічними та кризовими комунікаціями. У тому ж році був обраний депутатом Чернігівської обласної ради 7 скликання за списком партії "Наш край", однак у 2016 році склав повноваження.</p>
      <p>У березні 2018 року Прокопенко став заступником голови Чернігівської обласної організації Аграрної партії. На парламентських виборах 2019 року очолював Одеський обласний штаб "Слуги народу".</p>
      <p>Раніше Зеленський представив нового<b> <a href="https://dt.ua/UKRAINE/zelenskiy-predstaviv-novogo-ochilnika-ternopilskoyi-oda-328110_.html">голову Тернопільської ОДА</a></b>. Голова ОДА Ігор Сопель балотувався на парламентських виборах від партії "Слуга народу".</p>
      <p> </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
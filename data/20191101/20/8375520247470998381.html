<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/zmi-diznalisya-komu-tkachenko-prodav-svoyu-chastku-v-telekanali-11-637112.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T20:10:44+00:00"/>
    <meta property="og:title" content="ЗМІ дізналися, кому Ткаченко продав свою частку в телеканалі «1+1»"/>
    <meta property="og:description" content="Ткаченко зазначив, що мав декілька варіантів, кому ж передати свої акції"/>
  </head>
  <body>
    <article>
      <h1>ЗМІ дізналися, кому Ткаченко продав свою частку в телеканалі «1+1»</h1>
      <address>
        <time datetime="2019-11-01T20:10:44+00:00">01 Nov 2019, 20:10</time>
      </address>
      <h4>Ткаченко зазначив, що мав декілька варіантів, кому ж передати свої акції</h4>
      <p>Колишній генеральний директор «1+1» Олександр Ткаченко продав свою частку в телеканалі після того, як став нардепом.</p>
      <p>Як повідомляє <a href="https://biz.liga.net/all/reklama-marketing/novosti/chto-izvestno-o-novyh-vladeltsah-mediagruppy-kolomoyskogo">«Ліга.Бізнес»</a>, Ткаченко продав свою частку в ТРК «Студія 1+1» фінансовій компанії «Альфа Крос». Зазначається, що ця сама компанія стала власником й акцій, які їй продали колишні співробітники «1+1» після того, як стали нардепами: Олександр Дубинський, Ольга Василевська-Смаглюк та Артем Ковальов. </p>
      <p>Ткаченко зазначив, що мав декілька варіантів, кому ж передати свої акції, проте він обрав ту компанію, яка запропонувала найкращі умови. </p>
      <p>Компанія «Альфа Крос» є фінансовою компанією, якою володіють Андрій Самченко та Вікторія Дедищева. Раніше компанія заявляла про те, що хоче купити 24,9% акцій АТ «Кременчуцький сталеливарний завод». «Альфа Крос» володіє лише 5,32% акцій «1+1».</p>
      <p>Також відомо, що Ткаченко продав свою частку в «1+1 Продакшн», її викупили інші акціонери. Нардеп зазначив, що він не має зворотного права викупу.</p>
      <p>Олександр Ткаченко повідомив, що залишається власником частини компаній ТОВ «Кінолав», ТОВ «Книголав» і ЗАТ «Одеська кіностудія». Однак додав, що більше не має права впливу або контролю.</p>
      <p>Раніше стало відомо, що нардеп Олександр Ткаченко, який претендує на посаду очільника КМДА, <a href="https://glavcom.ua/kyiv/news/u-slugi-narodu-tkachenka-znayshli-villu-u-zapovidniy-zoni-kijeva-video-634394.html">користується маєтком у природоохоронній зоні на Трухановому острові.</a> Будинок більшого розміру, ще два - меншого та подвір’я з озером на ганку знаходяться посеред ділянки у 4 гектари, яку місто передало в оренду на 15 років під водно-спортивний комплекс ТОВ «Учбово-спортивний клуб «Україна». </p>
      <p>Як відомо, <a href="https://glavcom.ua/kyiv/news/tkachenko-podav-dokumenti-na-posadu-glavi-kmda-630835.html">Ткаченко подав декларацію в НАЗК як кандидат на посаду голови Київської міської державної адміністрації</a>. Ні самого маєтку, ні витрат на його оренду в декларації Ткаченка немає.</p>
      <related>
        <a href="https://glavcom.ua/economics/finances/zabudovnik-andriy-vavrish-mi-z-oleksandrom-tkachenkom-partneri-po-odeskiy-kinostudiji-636352.html"/>
        <a href="https://glavcom.ua/kyiv/news/skandal-z-nezadeklarovanoyu-villoyu-sluga-tkachenko-prokolovsya-zabuvshi-pro-slidi-yaki-pozalishav-u-socmerezhi-634641.html"/>
        <a href="https://glavcom.ua/kyiv/news/u-slugi-narodu-tkachenka-znayshli-villu-u-zapovidniy-zoni-kijeva-video-634394.html"/>
      </related>
    </article>
  </body>
</html>
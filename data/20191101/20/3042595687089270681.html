<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/mareritt-for-carlsen/71775132"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T20:29:47+00:00"/>
    <meta property="og:title" content="Mareritt for Carlsen"/>
    <meta property="og:description" content="Wesley So ryster Magnus Carlsen. Amerikaneren vant to av to partier fredag og er på vei mot seier i VM-finalen i fischersjakk."/>
  </head>
  <body>
    <article>
      <h1>Mareritt for Carlsen</h1>
      <h2>Wesley So ryster Magnus Carlsen. Amerikaneren vant to av to partier fredag og er på vei mot seier i VM-finalen i fischersjakk.</h2>
      <address><time datetime="2019-11-01T20:29:47+00:00">01 Nov 2019, 20:29</time> by <a rel="author">NTB I</a></address>
      <p>So leder 10,5-1,5 over nordmannen etter to av tre dager av finaleduellen. Amerikaneren tok et langt steg mot å bli den første offisielle verdensmesteren i fischersjakk ved å vinne begge partiene med timesjakk fredag.</p>
      <p>Førstemann til 12,5 poeng blir verdensmester.</p>
      <p>
        <b>Dermed må Carlsen gjøre noe helt eksepsjonelt dersom han skal kunne sikre tittelen når VM i fischersjakk skal avgjøres lørdag.</b>
      </p>
      <p>Det kan bli tøft, for motstanderen So har spilt glimrende så langt i finalen og har vunnet tre av fire partier timesjakk.</p>
      <p>Mesterskapet avsluttes med fire partier hurtigsjakk og fire partier lynsjakk lørdag. Det gis to poeng i hurtigsjakk, mens seier i lynsjakk gir ett poeng.</p>
      <p>Carlsen regnes som en betraktelig bedre spiller enn So i hurtig- og lynsjakken, men forspranget til amerikaneren virker skremmende stort for nordmannen.</p>
      <p>So er rangert som den 12. beste spilleren i verden og var sett på som en av de svakeste i feltet i VM i fischersjakk. Nå nærmer han seg en overraskende triumf.</p>
      <p>Turneringen på Henie Onstad-senteret på Høvik. Han er tidenes første offisielle VM i fischersjakk. Carlsen var automatisk kvalifisert til semifinalen siden han vant det uoffisielle mesterskapet i 2018. Nordmannen tok seg til finalen med 12,5-7,5-seier mot amerikanske Fabiano Caruana.</p>
      <p>I fischersjakk står offisersbrikkene tilfeldig oppstilt, men alltid som et speilbilde av hverandre. Kongen må alltid stå mellom tårnene. Løperne må stå på hver sin farge. Totalt er det 959 potensielle startposisjoner.</p>
    </article>
  </body>
</html>
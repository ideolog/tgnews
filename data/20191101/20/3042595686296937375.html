<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/viste-fram-kjaeresten-pa-rod-loper/71774877"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T20:06:04+00:00"/>
    <meta property="og:title" content="Viste fram kjæresten på rød løper"/>
    <meta property="og:description" content="- Jeg skal sørge for å skremme henne dobbelt så mye."/>
  </head>
  <body>
    <article>
      <h1>Viste fram kjæresten på rød løper</h1>
      <h2>- Jeg skal sørge for å skremme henne dobbelt så mye.</h2>
      <address><time datetime="2019-11-01T20:06:04+00:00">01 Nov 2019, 20:06</time> by <a rel="author">Vilde Holta Røssland</a></address>
      <p>Da den nye, norske skrekkfilmen <a href="https://www.dagbladet.no/kultur/et-rungende-tja/71767281">«De dødes tjern»</a> hadde premiere på Colosseum kino i Oslo fredag kveld, var <a href="https://www.dagbladet.no/kultur/jakob-schoyen-andersen-har-vaert-i-rampelyset-fra-han-var-11-ar-gammel/69366274">Jakob Schøyen Andersen (29)</a> et selvsagt navn på gjestelista. Han er nemlig en av hovedrolleinnehaverne, og har rollen som Bernhard i filmen.</p>
      <p>
        <b>Med seg på den røde løperen hadde han kjæresten Caroline Navestad (26). De har vært sammen i litt over ett år, og kunne overfor Dagbladet røpe hvordan de møtte hverandre.</b>
      </p>
      <p>- Vi møttes på gata, i Torggata på en helt vanlig hverdag, sier Navestad.</p>
      <p>Duoen er også samboere.</p>
      <figure>
        <img src="https://dbstatic.no/71774882.jpg?imageId=71774882&amp;x=0&amp;y=0&amp;cropw=100&amp;croph=92.987804878049&amp;width=483&amp;height=610"/>
        <figcaption><b>KJÆRESTER:</b> Schøyen Andersen og Navestad gledet seg til premieren. Foto: Andreas Fadum / Se og Hør Vis mer</figcaption>
      </figure>
      <p>Navestad, som er utdannet danser ved Ballettakademien i Stockholm, gledet seg stort til å se filmen, selv om hun ikke liker skrekkfilmer. Schøyen Andersen hadde imidlertid planen klar for hvordan han skulle «passe på» henne under visningen.</p>
      <p>- Jeg skal sørge for å skremme henne dobbelt så mye, lo komikeren.</p>
      <h3>- En morsom utfordring</h3>
      <p>Filmen som i kveld hadde premiere er en nyinnspilling av «De dødes tjern» fra 1958, som var inspirert av romanen med samme navn - skrevet av forfatter André Bjerke i 1942.</p>
      <p>En vennegjeng reiser til familiehytta til rollefiguren Lillian, spilt av Iben Akerlie (31) for å ta farvel med hytta og selge stedet - men etter ankomst begynner brått mystiske ting å skje.</p>
      <figure>
        <img src="https://dbstatic.no/71774994.jpg?imageId=71774994&amp;x=0&amp;y=0&amp;cropw=100&amp;croph=99.84962406015&amp;width=483&amp;height=665"/>
        <figcaption><b>PREMIEREKLARE:</b> Iben Akerlie, Jakob Schøyen Andersen og Sophia Lie på den røde løperen. Foto: Andreas Fadum / Se og Hør Vis mer</figcaption>
      </figure>
      <p>I tillegg til Jakob Schøyen Andersen og Iben Akerlie, er Sophia Lie, Patrick Walshe McBride, Jonathan Harboe, Elias Munk og Ulrik von der Esch på rollelista. Å ha roller i nyinnspillingen av filmklassikeren, synes de to førstnevnte var gøy.</p>
      <p>- Det var veldig, veldig hyggelig. En morsom utfordring, fortalte Schøyen Andersen, som for øvrig er sønnen til komiker Hege Schøyen (62) og jazzbassist Arild Andersen (74).</p>
      <figure>
        <img src="https://dbstatic.no/71775014.jpg?imageId=71775014&amp;x=0&amp;y=0&amp;cropw=100&amp;croph=67.600700525394&amp;width=643&amp;height=387"/>
        <figcaption><b>KJENTE FORELDRE:</b> Jakob Schøyen Andersen er sønnen til Hege Schøyen og Arild Andersen. Foto: Andreas Fadum / Se og Hør Vis mer</figcaption>
      </figure>
      <p>Filmen ble spilt inn i fjor sommer, ved et tjern langt inn i Krokskogen.</p>
      <p>- Det var helt fantastisk. Beste sommeren i livet, også var det så varmt, det var så deilig, sa Akerlie, før Schøyen Andersen kastet seg på:</p>
      <p>- Det var den 30-graders-sommeren, så vi gikk rundt og svetta hele tida.</p>
      <p>Ingen av de to har sett originalfilmen, men det har derimot Sophia Lie.</p>
      <h3>Terningkast to</h3>
      <p>Filmen har fått noe lunkne tilbakemeldinger fra anmelderne, og nå gjenstår det altså å se hva det norske kinopublikummet vil synes.</p>
      <p>Dagbladets anmelder <a href="https://www.dagbladet.no/kultur/et-rungende-tja/71767281">har trillet en toer på terningen</a>, og oppsummerer «De dødes tjern» som en «standard dusinvareskrekkfilm, ikke den særegne skogsgrøsseren den kunne vært», som en «bortkastet mulighet».</p>
      <p><a href="https://www.vg.no/rampelys/film/i/kJx6OQ/filmanmeldelse-de-doedes-tjern-stemningsfull-men-ikke-skummel">VG</a> og NRKs <a href="https://p3.no/filmpolitiet/2019/10/de-dodes-tjern/">Filmpolitiet</a> har på sin side gitt filmen en treer på terningen.</p>
    </article>
  </body>
</html>
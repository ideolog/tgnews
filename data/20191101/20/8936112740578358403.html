<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/siatkowka,119/serie-a-magdalena-stysiak-zdobyla-34-punkty-i-poprowadzila-zespol-savino-del-bene-scandicci-do-zwyciestwa,982279.html"/>
    <meta property="og:site_name" content="TVN24"/>
    <meta property="article:published_time" content="2019-11-01T20:30:00+00:00"/>
    <meta property="og:title" content="Młoda polska siatkarka podbija Włochy. 34 punkty i tytuł MVP"/>
    <meta property="og:description" content="Niespełna 19-letnia polska siatkarka dopiero zaczyna przygodę z Serie A. W czwartej kolejce włoskiej ekstraklasy Magdalena Stysiak zdobyła 34 punkty i poprowadziła Savino Del Bene Scandicci do wyja..."/>
  </head>
  <body>
    <article>
      <h1>Młoda polska siatkarka podbija Włochy. 34 punkty i tytuł MVP</h1>
      <address>
        <time datetime="2019-11-01T20:30:00+00:00">01 Nov 2019, 20:30</time>
      </address>
      <slideshow>
        <figure>
          <img src="https://r-scale-20.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/ff255876-05c7-49d9-8a8c-ba2d90a84d1e.jpg?type=1&amp;srcmode=0&amp;srcx=1/1&amp;srcy=3/50&amp;srcw=1/1&amp;srch=21/25&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/d8f1430a-4bea-4d09-8d34-b88f7eef5d69-480p.mp4"/>
          <figcaption>Magdalena Stysiak: zabrakło determinacji z Włoszkami</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/b21243fb-decb-4ca4-b3d3-14f4a0137996-480p.mp4"/>
          <figcaption>Polska - Ukraina na mistrzostwach Europy</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/f97d9bde-4958-4426-93f1-ef1da0d66069-480p.mp4"/>
          <figcaption>Polska - Włochy w mistrzostwach Europy</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/faf44cce-3e5e-467f-a676-650ce0716291-480p.mp4"/>
          <figcaption>Polska - Hiszpania w mistrzostwach Europy siatkarek</figcaption>
        </figure>
        <figcaption>Magdalena Stysiak jest podstawową zawodniczką reprezentacji Polski Foto: twitter.com/SDBVolley | Video: tvn24</figcaption>
      </slideshow>
      <h3>Niespełna 19-letnia polska siatkarka dopiero zaczyna przygodę z Serie A. W czwartej kolejce włoskiej ekstraklasy Magdalena Stysiak zdobyła 34 punkty i poprowadziła Savino Del Bene Scandicci do wyjazdowego zwycięstwa nad Saugellą Monza 3:2. Przyjezdne w tym starciu przegrywały już 0:2.</h3>
      <related>
        <a href="https://eurosport.tvn24.pl/siatkowka,119/18-latka-liderka-kadry-moze-nie-bylo-tego-po-mnie-widac-ale-trzesly-mi-sie-nogi,967012.html"/>
      </related>
      <p>O Stysiak kibice nad Wisłą usłyszeli rok temu. Wtedy w wieku niespełna 18 lat zaczęła stanowić o sile najlepszego zespołu Ligi Siatkówki Kobiet ostatnich sezonów, a więc Chemika Police. Jeszcze przed końcem 2018 roku w niejasnych okolicznościach atakująca opuściła aktualne wtedy mistrzynie kraju. Trafiła do Grota Budowlanych Łódź, z którymi wywalczyła srebrny medal.</p>
      <h3>Pokazała niesamowite możliwości</h3>
      <p>Od maja tego roku selekcjoner reprezentacji Jacek Nawrocki sukcesywnie wprowadzał ją do drużyny narodowej. Po kilku miesiącach mierząca 203 centymetry wzrostu zawodniczka stała się podstawową siatkarką zespołu. W niej występowała jednak na pozycji przyjmującej, bo pozycja Malwiny Smarzek w ataku była niepodważalna. Podczas mistrzostw Europy, które w sierpniu odbywały się m.in. w Łodzi Stysiak pokazała wielkie możliwości. Wcześniej podpisała już kontrakt z mocnym włoskim zespołem Savino Del Bene Scandicci. Tam jej koleżanką jest inna kadrowiczka Agnieszka Kąkolewska.</p>
      <h3>Trener jej zaufał</h3>
      <p>W czwartej kolejce Serie A to nie doświadczona środkowa, ale młoda Stysiak była bohaterką zespołu. We Włoszech 18-latka występuje na swojej nominalnej pozycji, a więc atakującej.</p>
      <p>Po raz pierwszy w sezonie rozpoczęła mecz w wyjściowej szóstce. Wcześniej Polka musiała uznawać wyższość znanej Holenderki Lonneke Sloetjes. Jednak w poprzedniej kolejce nastolatka zagrała znakomicie w kluczowych momentach wyjazdowego spotkania z Zanetti Bergamo. Jej ekipa przegrywała 1:2. Stysiak pojawiła się na parkiecie dopiero w czwartym secie i praktycznie w pojedynkę doprowadziła zespół do zwycięstwa 3:2. Teraz trener Marco Mencarelli postanowił zaufać jej od początku. I to był świetny ruch.</p>
      <h3>Znakomity atak z szóstej strefy</h3>
      <p>Savino Del Bene Scandicci zmierzyło się w Monzy z Saugellą. Po dwóch partiach gospodynie, których atakami kierowała rozgrywająca Katarzyna Skorupa prowadziły 2:0. W trzecim secie Stysiak miała pięć asów, a cała drużyna zaczęła grać lepiej. Przyjezdne doprowadziły do tie-breaka, w którym zwyciężyły 15:12. Ostatnią akcję zbiciem z szóstej strefy zakończyła oczywiście świetna tego dnia Polka.</p>
      <p>W całym spotkaniu urodzona 3 grudnia 2000 roku siatkarka zdobyła aż 34 punkty, przy znakomitej 52-procentowej skuteczności w ataku. Została wybrana najbardziej wartościową zawodniczką meczu. Kąkolewska tego dnia zdobyła dziewięć punktów.</p>
      <p>Po czterech meczach Savino Del Bene Scandicci ma trzy zwycięstwa. Co ciekawe, wszystkie po tie-breakach. To daje w tej chwili szóste miejsce w tabeli. Drużyna z Monzy ze Skorupą w składzie jest 11.</p>
      <p>
        <b>Saugella Monza - Savino Del Bene Scandicci 2:3 (25:21, 25:23, 20:25, 14:25, 12:15)</b>
      </p>
      <p>Autor: Srogi / Źródło: eurosport.pl</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/profspilka-osvityan-u-2020-mu-hochemo-finansuvannya-ne-menshe-za-cogorichne--637080.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T20:00:00+00:00"/>
    <meta property="og:title" content="Профспілка освітян: У 2020-му хочемо фінансування не менше за цьогорічне"/>
    <meta property="og:description" content="Георгій Труханов: якщо у цьому році в бюджеті було закладено 6,4% коштів на освіту, то чому в наступному 5,6%?"/>
  </head>
  <body>
    <article>
      <h1>Профспілка освітян: У 2020-му хочемо фінансування не менше за цьогорічне</h1>
      <address>
        <time datetime="2019-11-01T20:00:00+00:00">01 Nov 2019, 20:00</time>
      </address>
      <h4>Георгій Труханов: якщо у цьому році в бюджеті було закладено 6,4% коштів на освіту, то чому в наступному 5,6%?</h4>
      <p>У цьому році на освіту з бюджету було виділено 6,4% коштів, а в наступному 5,6%. Цим фактом не задоволений очільник Профспілки працівників освіти і науки Георгій Труханов.</p>
      <p>«Верховна Рада з Кабміном мають переглянути той перший варіант (<i>законопроєкт «Про повну загально-середню освіту» №0901, який був ухвалений у першому читанні ще за часів попередньої влади – «Главком»</i>) і виділити на 2020 рік кошти, які б дали змогу таки виконати закон про освіту», - наголосив Труханов <a href="https://glavcom.ua/interviews/golova-profspilki-osvityan-georgiy-truhanov-uchiteliv-hochut-perevesti-na-kontrakti-i-zrobiti-kripakami-636675.html">інтерв’ю «Главкому»</a></p>
      <p>На зауваження <a href="https://glavcom.ua/kyiv/news/tisyachi-vchiteliv-viyshli-na-akciyu-protestu-v-kijevi-video-636158.html">«Главкома»</a>, що навіть Міністерство оборони ніколи не отримувало потрібне з держбюджету, Труханов відповів: «Я так розумію, що за важливістю у нас ідуть армія, освіта, медицина, культура, а вже потім держустанови і все інше, промисловість. Все це потребує 100% фінансування».</p>
      <p>Профсоюзний бос нагадав, що колись навыть була норма в законі не менше 10% на освіту. «Всі казали, що це багато. Ми колись виходили на 7,2%, давайте не менше 7%, казали. Записали тоді, що не менше 7% має бути. Та на 2020 рік в проєкті дають 5,6%. В цьому році у нас 6,4%. Якщо так, то говорити про те, що буде зростання заробітної плати вчителя і відбуватимуться якісь там реформи оплати праці не доводиться, - наголосив Труханов. - Чому знижується цей відсоток? Хоча б на рівні цього року, тобто 6,4% нас влаштувало би», - наголосив він.</p>
      <p>«У нас зараз «пролітає» постанова Кабміну, яку ще підписав Володимир Гройсман (<i>колишній прем</i><i>’єр - «Главком»</i>), де закладено підвищення заробітної плати. То вона просто не реалізується і не відомо, чи буде реалізовуватися», - нагадав Труханов.</p>
      <p>Як повідомлялось, 29 жовтня у Києві відбулася масова акція протесту освітян. За даними організаторів, до Києва з’їхалось близько 20 тисяч вчителів. Вони зібрались під Верховною Радою з гаслами «Гідну зарплату» і «Ні безглуздим реформам в освіті». «Безглуздими» працівники галузі  називають запропоновані зміни до законопроєкту «Про повну загально-середню освіту» (№ 0901). Цей документ був ухвалений у першому читанні ще за часів попередньої влади. Нова ж хоче тепер його удосконалити. Серед найбільш суттєвих, зокрема, пропозиція від депутатів фракції «Голос» щодо встановлення 40-годинного робочого тижня для учителів, а також скасування деяких надбавок.</p>
      <p>Перелік вимог, які <a href="https://glavcom.ua/kyiv/news/tisyachi-vchiteliv-viyshli-na-akciyu-protestu-v-kijevi-video-636158.html">сформулювали освітяни-учасники акції протесту в Києві</a>:</p>
      <ul>
        <li>збереження надбавок та доплат педагогам: за вислугу, престижність педагогічної праці, перевірку зошитів, завідування кабінетом, класне керівництво, вчене звання, науковий ступінь;</li>
      </ul>
      <ul>
        <li>можливість роботи за безстроковими трудовими договорами для працівників пенсійного віку;</li>
      </ul>
      <ul>
        <li>скорочений робочий час для педагогічних працівників;</li>
      </ul>
      <ul>
        <li>добровільність сертифікації для педагогічних працівників. </li>
      </ul>
      <blockquote>
        <b>Читайте також: </b>
        <a href="https://glavcom.ua/interviews/golova-profspilki-osvityan-georgiy-truhanov-uchiteliv-hochut-perevesti-na-kontrakti-i-zrobiti-kripakami-636675.html">
          <b>Голова Профспілки освітян Георгій Труханов: Учителів хочуть перевести на контракти і зробити кріпаками</b>
        </a>
      </blockquote>
      <related>
        <a href="https://glavcom.ua/interviews/golova-profspilki-osvityan-georgiy-truhanov-uchiteliv-hochut-perevesti-na-kontrakti-i-zrobiti-kripakami-636675.html"/>
        <a href="https://glavcom.ua/kyiv/news/tisyachi-vchiteliv-viyshli-na-akciyu-protestu-v-kijevi-video-636158.html"/>
        <a href="https://glavcom.ua/specprojects/press_center/deputati-zbilshuyut-robochiy-tizhden-do-40-godin-dlya-osvityan--634443.html"/>
      </related>
    </article>
  </body>
</html>
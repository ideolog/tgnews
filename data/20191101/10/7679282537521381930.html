<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/health/story-medical-emergency-declared-in-delhi-ncr-as-air-pollution-reaches-in-severe-stage-read-the-precautions-for-air-pollution-2826831.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T10:57:57+00:00"/>
    <meta property="og:title" content="Air Pollution पर मेडिकल इमरजेंसी, दिल्ली-NCR में हैं तो ध्यान रखें ये बातें"/>
    <meta property="og:description" content="दिल्ली में बढ़ता वायु प्रदूषण शुक्रवार को घातक स्तर पर पहुंच गया। दिल्ली पाल्यूशन कंट्रोल बोर्ड ने हालात गंभीर होते देख मेडिकल इंमरजेंसी घोषित की है। आज दिल्ली का एयर क्वालिटी इंडेक्स (AQI) खतरनाक..."/>
  </head>
  <body>
    <article>
      <h1>Air Pollution पर मेडिकल इमरजेंसी, दिल्ली-NCR में हैं तो ध्यान रखें ये बातें</h1>
      <address><time datetime="2019-11-01T10:57:57+00:00">01 Nov 2019, 10:57</time> by <a rel="author">हिन्दुस्तान टीम,नई दिल्ली</a></address>
      <p>दिल्ली में बढ़ता वायु प्रदूषण शुक्रवार को घातक स्तर पर पहुंच गया। दिल्ली पाल्यूशन कंट्रोल बोर्ड ने हालात गंभीर होते देख मेडिकल इंमरजेंसी घोषित की है। आज दिल्ली का एयर क्वालिटी इंडेक्स (AQI) खतरनाक स्तर को पार करते हुए 450से ऊपर पहुंच गया जो कि अब तक का सबसे अधिक है। इसी के साथ वायु प्रदूषण के मामले में दिल्ली दुनिया के सबसे ज्यादा प्रदूषित शहरों की सूची में टॉप पर पहुंच गई। दिल्ली सरकार ने फौरी इंतजाम के तहत स्कूलों की 5 नवंबर तक छुट्टी घोषित कर दी है। वहीं कुछ स्कूली बच्चों को मास्क भी बांटे गए हैं। वहीं दिल्ली एनसीआर के ज्यादातर इलाको में आज 450 से ऊपर रहा। कुछ इलाकों में तो यह 490 तक पहुंच गया।</p>
      <p>लेकिन अब मन में  सवाल उठता है कि नौकरी-पेशा और काम धंधों में लगे आम आदमी को घर से बाहर निकलना पड़ता है तो उन्हें क्या सावधानियां बरतनी चाहिए जिससे कि वायु प्रदूषण का असर उनकी सेहत पर कम से कम हो। तो आइए जानते हैं क्या सावधानियां बरतें-</p>
      <p>
        <b>वायु प्रदूषण से बचाव के उपाय-</b>
      </p>
      <p>1- वायु प्रदूषण का स्तर ज्यादा होने पर घर के बार और ट्रैफिक वाले इलाके के पास व्यायाम न करें।<br/>2- घर से बाहर निकलते वक्त मास्क, तौलिया या कोई साफ कपड़े से मुंह को ढंकें।<br/>3- घर से बाहर या शहर के किसी इलाके में जाने से पहले शहर का एयर क्वालिटी इंडेक्स चेक करें। इसके आप अपने मोबाइल व इंटरनेट का इस्तेमाल कर सकते हैं।<br/>4- घर में कुछ भी ऐसी चीजें न बनाएं जिससे कि ज्यादा धुंआ निकले। कम ईंधन इस्तेमल होने वाला खाना पकाएं।<br/>5- अपने आवास के आस पास किसी प्रकार का कचरा लकड़ी आदि न जलाएं या जलाने दें।<br/>6- घर या दुकान के आसपास पानी का छिड़काव करें। पेड़ पौधों व पार्क में स्प्रिंकुलर या फौव्वारे से पानी का छिड़काव करें।<br/>7- ज्यादा फल व हरी सब्जियां खांए। साथ ही प्रदूषण फैलाने वाले वाहनों का इस्तेमाल करने की बजाए पैदल चलें या साइकिल का इस्तेमाल करें।<br/>8- घर के अंदर बीड़ी, सिगरेट या किसी प्रकार के धूम्रपान का इस्तेमाल न करें।</p>
      <p>
        <b>वायु प्रदूषण से होने वाली बीमारियां-</b>
      </p>
      <ul>
        <li>-ह्रदय रोग</li>
        <li>-स्ट्रोक</li>
        <li>-स्वास से संबंधी परेशानियां</li>
        <li>-आंखों में जलन</li>
        <li>-एलर्जी</li>
        <li>-खांसी</li>
        <li>- नजर कमजोर होना</li>
        <li>-जहरीली कण शरीर में ज्यादा जाने पर उल्टी, दस्त व बुखार भी हो सकता है।</li>
      </ul>
      <p><b>वायु प्रदूषण से बीमार होने पर क्या करें</b><br/>वायु प्रदूषण जनित किसी भी समस्या पर तुरंत पास के अस्पताल में जाएं। चूंकि ऐसे मौके पर अस्पताल में भीड़ हो सकती है ऐसे में बिना किसी हड़बड़ी के चिकित्सक की सलाह लें या इलाज कराएं।</p>
      <p><b>एक्यूआई का मानक स्तर -</b><br/>50 - 100 तक अच्छा<br/>101 - 200 साधारण<br/>201 - 300 खराब<br/>301 - 400 तक बहुत खराब<br/>401 - 500 तक सीवियर (खतरनाक स्तर)<br/>501 से ज्यादा - इंमरजेंसी</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/trump-protesty-v-chile-jsou-podporovany-zahranicnimi-silami/1815902?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T10:22:00+00:00"/>
    <meta property="og:title" content="Trump: Protesty v Chile jsou podporovány zahraničními silami"/>
    <meta property="og:description" content="Santiago de Chile - Tisíce lidí v Santiagu de Chile a v dalších chilských městech ve čtvrtek opět protestovaly proti vládě prezidenta Sebastiána Piňery a požadovaly sociální reformy. Agentura Reuters uvedla, že americké ministerstvo zahraničí má signály o ovlivňování protestů prostřednictvím sociálních sítí z Ruska. Moskva v pátek tato obvinění odmítla. Protesty v Chile, které trvají už přes dva týdny, si dosud vyžádaly 23 obětí na životech."/>
  </head>
  <body>
    <article>
      <h1>Trump: Protesty v Chile jsou podporovány zahraničními silami</h1>
      <address><time datetime="2019-11-01T10:22:00+00:00">01 Nov 2019, 10:22</time> by <a rel="author" href="http://www.ctk.cz/" target="_blank">ČTK</a></address>
      <p>Santiago de Chile - Tisíce lidí v Santiagu de Chile a v dalších chilských městech ve čtvrtek opět protestovaly proti vládě prezidenta Sebastiána Piňery a požadovaly sociální reformy. Agentura Reuters uvedla, že americké ministerstvo zahraničí má signály o ovlivňování protestů prostřednictvím sociálních sítí z Ruska. Moskva v pátek tato obvinění odmítla. Protesty v Chile, které trvají už přes dva týdny, si dosud vyžádaly 23 obětí na životech.</p>
      <p>O zasahování cizích mocností do protestů v Chile hovořil v telefonátu s Piňerou americký prezident Donald Trump. Podle něj "zahraniční síly podkopávají instituce a demokracii v Chile". Ve středečním hovoru, o němž informoval Bílý dům ve čtvrtek, ale Trump nejmenoval žádnou zemi, která by protesty v Chile rozdmýchávala. Nejmenovaný činitel amerického ministerstva zahraničí však ve čtvrtek uvedl, že ministerstvo má poznatky o "ruské aktivitě podporující negativní kurz" v Chile.</p>
      <p>Moskva "respektuje suverenitu všech států," odmítl podle agentury AFP americké obvinění náměstek ruského ministra zahraničí Sergej Rjabkov. "Americká administrativa využívá složitou situaci v Chile k vlastním pokusům o poskvrnění zahraniční politiky naší země," dodal.</p>
      <p>Demonstrace v Chile, které jsou nejhoršími protivládními protesty za 30 let, vypukly v polovině října původně kvůli dalšímu zdražení jízdného v metru v Santiagu de Chile a pak se rozšířily mimo metropoli. Chilané demonstrují kvůli růstu životních nákladů a dlouhodobé neochotě vlády řešit sociální nerovnost. Kvůli protestům, které se mnohde zvrhly v zapalování veřejného majetku i obchodů, vláda vyhlásila výjimečný stav, který provázely v řadě měst noční zákazy vycházení. Výjimečný stav úřady zrušily v neděli.</p>
      <p>Chilská prokuratura ve středu informovala, že vyšetřuje 840 stížností na porušování práv bezpečnostními složkami při potlačování demonstrací. Většina stížností je na policisty, asi 40 na vojáky. Na 530 stížností se týká nezákonného omezování a zhruba stovka se týká zranění či úmrtí.</p>
      <p>Prokuratura vyšetřuje 23 úmrtí v souvislosti s výjimečným stavem vyhlášeným na začátku protestů v téměř celé zemi. Podle národního institutu pro lidská práva (INDH) pět lidí zemřelo kvůli střelbě bezpečnostních složek. V nemocnicích je nyní 1233 lidí, kteří při protestech utrpěli střelná zranění.</p>
    </article>
  </body>
</html>
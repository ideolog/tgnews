<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/protestatarii-de-la-oradea-civica-amendati-si-cu-bannerele-confiscate-pentru-ca-au-strigat-impotriva-ciumei-rosii-la-vizita-lui-dancila-152491.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-01T10:46:00+00:00"/>
    <meta property="og:title" content="Protestatarii de la Oradea Civică, amendaţi şi cu bannerele confiscate pentru că au strigat împotriva Ciumei Roşii la vizita lui Dăncilă (VIDEO)"/>
    <meta property="og:description" content="Cinci membri ai Asociaţiei Oradea Civică au fost amendaţi de Jandarmeria Bihor, care le-a confiscat două bannere şi două megafoane, pentru că au scandat lozinci împotriva partidului de guvernământ cu ocazia vizitei electorale a Vioricăi Dăncilă la Oradea. „Este un abuz şi o încălcare a Constituţiei pentru care jandarmii, deveniţi slugile PSD, trebuie să plătească”, consideră preşedintele ONG-ului, Cosmin Bursaşiu."/>
  </head>
  <body>
    <article>
      <h1>Protestatarii de la Oradea Civică, amendaţi şi cu bannerele confiscate pentru că au strigat împotriva Ciumei Roşii la vizita lui Dăncilă (VIDEO)</h1>
      <address><time datetime="2019-11-01T10:46:00+00:00">01 Nov 2019, 10:46</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <figure>
        <img src="https://www.ebihoreanul.ro/modules/news/files/oradeacivicaprotest2017.jpg"/>
      </figure>
      <p>Sloganul "PSD - Ciuma Roşie", scandat joi seară la Casa de Cultură a Sindicatelor din Oradea cu ocazia vizitei electorale a candidatului acestui partid la Preşedinţia României, Viorica Dăncilă, şi mesajele "PSD nu e partid de stânga, este Grup Infracţional Organizat" şi "PSD - Toxic pentru democraţie" înseamnă câte 500 de lei mai puţin în buzunarele celor care îndrăznesc să conteste "neautorizat" partidul de guvernământ.</p>
      <p>Cinci membri ai Asociaţiei Oradea Civică, participanţi constanţi şi organizatori ai unor proteste desfăşurate în Oradea în ultimii trei ani, încă după celebra OUG 13/2017, au fost amendaţi de Jandarmeria Bihor pentru că au strigat şi au afişat un banner la adunarea electorală a PSD desfăşurată joi seară la Casa de Cultură a Sindicatelor.</p>
      <p>
        <b>Gata de băgat în dubă</b>
      </p>
      <p>Primul vizat de jandarmi a fost vicepreşedintele ONG-ului, Sebastian Duma, încă înainte ca Viorica Dăncilă să ajungă la faţa locului cu coloana care o aducea de la Beiuş, apoi preşedintele Cosmin Bursaşiu, iar în final încă trei colegi ai acestora.</p>
      <p>"Sebi Duma şi cu mine, înainte să ajungă Dăncilă, am strigat "PSD - Ciuma Roşie!" şi am desfăşurat bannerul cu mesajul "PSD nu e partid de stânga, ci Grup Infracţional Organizat". Imediat, un grup de PSD-işti a venit spre noi, pe platoul din faţa Casei de Cultură a Sindicatelor, şi ne-au înjurat în modul cel mai grosolan, cu "S... p...!". Cu toate astea, în loc ca jandarmii prezenţi în dispozitiv să-i legitimeze pe agresorii PSD-işti, ne-au legitimat pe noi şi au vrut să ne bage în dubă", a relatat Bursaşiu <b>BIHOREANULUI</b>.</p>
      <p>
        <b>Lege...</b>
      </p>
      <p>Pentru că cei cinci protestatari au rămas să-i "salute" pe liderii PSD şi la încheierea adunării, ei au fost amendaţi, iar bannerele şi două megafoane le-au fost confiscate.</p>
      <p>"Buletinele ni le-au reţinut încă înainte. După, ne-au spus că suntem sancţionaţi, pentru că am încălcat o prevedere din legea privind ordinea publică, pe care am fi încălcat-o pentru că am organizat un protest neautorizat. Colegul Sebi Duma le-a explicat jandarmilor că legea nu impune autorizarea niciunui protest, ci doar notificarea intenţiei de a protesta, ceea ce nu puteam face de vreme ce programul vizitei lui Dăncilă a fost ţinut secret şi am aflat despre el abia în ultima clipă, din presă", a spus Cosmin Bursaşiu.</p>
      <p>
        <b>... contra Constituţiei</b>
      </p>
      <p>De asemenea, preşedintele Asociaţiei Oradea Civică reclamă faptul că Jadarmeria a încălcat Constituţia, care prevede că "libertatea de exprimare este un drept inviolabil al oricărui cetăţean", dar şi că a comis un abuz vecin cu hoţia.</p>
      <p>"Jandarmii, după ce au primit un ordin prin telefon, ne-au confiscat portavocea şi ambele bannere, deşi noi am apucat să desfăşurăm unul singur, nu pe amândouă, iar scandările nu le-am făcut prin portavoce. Am strigat fără ea. Ei au pretextat că sunt bunuri pe care le-am folosit la săvârşirea unei contravenţiei", a mai spus Cosmin Bursaşiu.</p>
      <p>Preşedintele Asociaţiei Oradea Civică a adăugat că toţi ei amendaţi vor contesta sancţiunile primite şi, de asemenea, vor intenta Jandarmeriei şi un proces pentru recuperarea bunurilor confiscate.</p>
      <p>Conform Legii 60/1991, constituie contravenţii, printre multe altele, organizarea și desfășurarea de adunări publice nedeclarate, neînregistrate sau interzise, respectiv organizarea sau participarea la contramanifestații desfășurate în același timp și în același loc cu adunările publice declarate, indiferent de modul lor de exprimare.</p>
      <p>Câţiva membri ai ONG-ului au protestat şi în prima parte a zilei, când Viorica Dăncilă a vizitat Maternitatea, însă atunci au scăpat neamendaţi.</p>
      <p>
        <i>
          <b>Vezi mai jos momentele amendării şi dialogurile cu jandarmii, transmise "live" de membrii Oradea Civică: </b>
        </i>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FOradeaCivica2017%2Fvideos%2F768429280289232%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
    </article>
  </body>
</html>
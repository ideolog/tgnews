<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980810035.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-01T10:41:00+00:00"/>
    <meta property="og:title" content="شهاب حسینی با «هزارتو» کولاک کرد"/>
    <meta property="og:description" content="فیلم سینمایی «هزارتو» با بازی شهاب حسینی در نخستین هفته اکران خود توانست صدر گیشه را از دست رقبایی چون «مسخره باز» و «ماجرای نیمروز: رد خون» در آورد."/>
  </head>
  <body>
    <article>
      <h1>شهاب حسینی با «هزارتو» کولاک کرد</h1>
      <address>
        <time datetime="2019-11-01T10:41:00+00:00">01 Nov 2019, 10:41</time>
      </address>
      <p>فیلم سینمایی «هزارتو» با بازی شهاب حسینی در نخستین هفته اکران خود توانست صدر گیشه را از دست رقبایی چون «مسخره باز» و «ماجرای نیمروز: رد خون» در آورد.</p>
      <p>به گزارش خبرآنلاین،  نخستین هفته از آبان ۹۸ در حالی به پایان رسید که سینمای ایران شاهد اتفاقات متعدد و متنوعی بود و جدول فروش هفتگی هم دستخوش تغییرات زیادی نسبت به هفته‌های پیشین شد.</p>
      <p>فیلم سینمایی «هزارتو» نخستین ساخته امیرحسین ترابی توانست از پس دو رقیب سرسخت چون «مسخره باز» به کارگردانی همایون غنی‌زاده و «ماجرای نیمروز: رد خون» ساخته محمدحسین مهدویان برآید و صدر گیشه هفتگی را از آن خود کند. همچنین قرار بود این هفته فیلم سینمایی «مطرب» ساخته مصطفی کیایی با بازی پرویز پرستویی، الناز شاکردوست، مهران احمدی و محسن کیایی به نمایش در بیاید که طبق گفته سازندگان درگیر مشکلات فنی است.</p>
      <h3>«خانه پدری»، دوباره به بند توقیف کشیده شد</h3>
      <p>بدون شک مهم‌ترین اتفاق این هفته اکران ابتدا قرار بود اکران مجدد فیلم سینمایی «خانه پدری» ساخته کیانوش عیاری پس از ۹ سال باشد اما توقیف دوباره و از پرده پایین کشیدن این فیلم، شیرینی اکران را به کام سینمای ایران تلخ کرد و عنوان مهم‌ترین اتفاق هفته را از آن خود کرد.</p>
      <p>ماجرای «خانه پدری» در یک خانه قدیمی رخ می‌دهد که داستانی را از اواخر دوره قاجار تا اواخر دهه ۷۰ در چند اپیزود روایت می‌کند. در این فیلم ناصر هاشمی (نقش جوانی) و مهدی هاشمی (نقش میانسالی و پیری) شخصیت اصلی این فیلم با نام محتشم را که روایت زندگی‌اش از ۱۵ تا ۸۰ سالگی به تصویر کشیده شده است بازی می‌کنند.</p>
      <figure>
        <img src="https://media.khabaronline.ir/d/2019/10/24/4/5284705.jpg"/>
      </figure>
      <p>با شروع اکران دوباره این فیلم بازار واکنش‌ها و اظهارنظرها نه تنها در خانواده سینما بلکه در جمع اهل سیاست داغ شد و بسیاری خشنود از رهایی یک فیلم دیگر از بند توقیف بودند، خوشحالی که عمرش به مانند گل کوتاه بود و خیلی زود خبر توقیف مجدد «خانه پدری» توسط دادسرای فرهنگ و رسانه لبخند روی لب مخاطبان سینما را پاک کرد و این فیلم از روز چهارشنبه از پرده پایین کشیده شد.</p>
      <p>با این حال کیانوش عیاری همچنان امیدوار به اکران مجدد این فیلم است، فیلمی که در تنها چند روزی که روی پرده رفت توانست با فروشی معادل ۴۵۰ میلیون تومان عنوان سومین فیلم پرفروش هفته را از آن خود کند. اتفاقی که وقتی از تعداد سینماهایی که در اختیار بودند آگاه شویم و آن را کنار مدت کوتاه اکران قرار دهیم به نظرمان بسیار مهم و ارزشمند جلوه می‌کند. «خانه پدری» در بین هشت فیلم نخست جدول فروش با ۲۴ سالن، کمترین میزان را به خود اختصاص داده بود.</p>
      <h3>شهاب حسینی با «هزارتو» قدرتمندانه بازگشت</h3>
      <p>پس از اتفاق تلخی که برای «خانه پدری» رخ داد، مهم‌ترین رخداد این هفته سینماهای کشور، صدرنشینی فیلم سینمایی «هزارتو» با بازی شهاب حسینی در نخستین هفته کاملی است که روی پرده سینماهای کشور رفته است. </p>
      <p>فیلمی اجتماعی که مانند سایر آثار چند وقت اخیر سینمای ایران داستان آن حول محور یک بچه می‌چرخد که گمشده و پدرش (شهاب حسینی) به دنبال یافتن اوست و در همین حین افراد تازه‌ای وارد داستان می‌شوند.</p>
      <p>«هزارتو» نخستین ساخته سینمایی امیرحسین ترابی است که پیش از آغاز اکران «لابیرنت» نام داشت، ساره بیات، پژمان جمشیدی، غزال نظر و... دیگر بازیگران این فیلم سینمایی هستند.</p>
      <figure>
        <img src="https://media.khabaronline.ir/d/2019/10/08/4/5275162.jpg"/>
      </figure>
      <p>این فیلم در این هفته توانست با فروشی بالغ بر ۹۱۵ میلیون تومان، خیلی زود در آستانه پیوستن به باشگاه میلیاردی‌های سینما قرار بگیرد و با ادامه این روند به یکی از نامزدهای حضور در جمع پرفروش‌ترین فیلم‌های سال ۹۸ بدل شود. در واقع در این اوضاع اسفناک فروش سینما که حسابی امیدها را ناامید کرده است، «هزارتو» با این شروع غافلگیرکننده آن هم در نخستین هفته حسابی کولاک کرده است.</p>
      <h3>رقابت «مسخره باز» و «رد خون» همچنان سرسختانه</h3>
      <p>دو فیلم «مسخره باز» و «ماجرای نیمروز: رد خون» این هفته هم بر مرام هفته‌های گذشته خود ماندند و دست از رقابت سخت و تنگاتنگ نکشیدند. دو فیلمی که در این رکود اکران که از تابستان گریبان سینما را گرفته و تا به امروز هم رها نکرده است، توانستند تکانی به گیشه داده و با رقابتشان شور و نشاطی دوباره را به اکران بازگردانند.</p>
      <p>«مسخره باز» همایون غنی‌زاده این هفته نتوانست آمار خوب فروش هفته‌های گذشته خود را حفظ کند و تنها ۴۶۸ میلیون تومان از گیشه سهم برد و دومین فیلم پرفروش هفته شد، البته نکته مهمی که نباید از آن غافل شد، وجود تعطیلی سینماها در هفته اخیر بود که افت فروش نسبی را به تمامی فیلم‌های روی پرده تحمیل کرد.</p>
      <p>این فیلم که تا به امروز فراتر از انتظارات ظاهر شده است و توانسته به خوبی مخاطبان را جذب و راهی سالن‌های سینما کند، فروش کلی دو میلیارد و ۱۵ میلیون تومانی را از آن خود کرده است که مطمئنا با ادامه این روند رکورد بهتری را از خود به جا خواهد گذاشت.</p>
      <figure>
        <img src="https://media.khabaronline.ir/d/2019/08/11/4/5240250.jpg"/>
      </figure>
      <p>در مقابل محمدحسین مهدویان که این روزها سرگرم ساخت فیلم جدیدش با عنوان «درخت گردو» با بازی مهران مدیری و پیمان معادی است، از «ماجرای نیمروزد: رد خون» غافل نشده و به تازگی هم به همراه این دو بازیگر در اکران عمومی فیلمش حضور پیدا کرد.</p>
      <p>«ماجرای نیمروز: رد خون» با وجود شروع خوبی که داشت اما نتوانست از پس «مسخره باز» بربیاید و به جایگاه دومی در هفته‌های پیش و چهارمی در این هفته بسنده کرده است، این فیلم هم در هفته‌ای که به روز پایانی‌اش رسیدیم ۳۸۷ میلیون تومان فروش داشته است که با آمار هفته‌های نخست فاصله بسیاری دارد. «رد خون» پس از پنج هفته اکران توانسته چهار میلیارد و ۴۲۵ میلیون تومان بفروشد.</p>
      <h3>فیلم‌هایی که بر مداری ثابت پیش می‌روند</h3>
      <p>در چند هفته اخیر در ترکیب فیلم‌های روی پرده، برخی از فیلم‌ها نه در رقابت تنگاتنگ صدر جدول حضور داشتند، نه در قعر جدول قرار گرفتند و به نوعی بدون هیاهو و سروصدا به آرامی بر مداری ثابت پیش رفته و اکران خود را در سینماهای کشور سپری کردند، «درخونگاه» ساخته سیاوش اسعدی و یکی از همین فیلم‌هاست که به آهستگی تا به امروز پیش آمده و فروش بدی هم نداشته است.</p>
      <figure>
        <img src="https://media.khabaronline.ir/d/2019/02/26/4/5145162.jpg"/>
      </figure>
      <p>این فیلم که از بازی امین حیایی بهره برده است، در این هفته ۱۰۷ میلیون و ۱۴۲ هزار تومان فروخت تا از مرز یک میلیارد تومان فروش کلی عبور کند. از طرف دیگر «کلوپ همسران» ساخته مهدی صباغ‌زاده که تنها یک هفته فرصت پیدا کرد طعم شیرین صدرنشینی گیشه را تجربه کند، این هفته را با فروشی معادل ۱۵۷ میلیون و ۸۱۵ هزار تومان به پایان برد تا فروش خود را به دو میلیارد و ۳۸۴ میلیون تومان برساند.</p>
      <p>«سال دوم دانشکده من» ساخته رسول صدرعاملی هم این هفته ۹۰ میلیون و ۵۱۴ هزار تومان فروخت، فروش کلی این فیلم ۷۶۹ میلیون و ۷۳۶ هزار تومان است.</p>
    </article>
  </body>
</html>
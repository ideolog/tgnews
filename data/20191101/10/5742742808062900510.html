<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/do-cr-se-vraci-trojan-adwind-utoci-nejen-na-windows-ale-i-macos-39329"/>
    <meta property="og:site_name" content="mobilenet.cz"/>
    <meta property="article:published_time" content="2019-11-01T10:00:00+00:00"/>
    <meta property="og:title" content="Do ČR se vrací trojan Adwind, útočí nejen na Windows, ale i macOS"/>
    <meta property="og:description" content="Za 15 % kybernetických útoků na české uživatele v říjnu stojí trojské koně, které se pokoušejí získat hesla z internetových prohlížečů Jejich výskyt nicméně od minulého měsíce klesl Vyplývá to z pravidelné analýzy detekcí internetových hrozeb v České republice, kterou sestavují experti bezpečnostní společnosti ESET"/>
  </head>
  <body>
    <article>
      <h1>Do ČR se vrací trojan Adwind, útočí nejen na Windows, ale i macOS</h1>
      <address><time datetime="2019-11-01T10:00:00+00:00">01 Nov 2019, 10:00</time> by <a rel="author" href="https://mobilenet.cz/uzivatele/marekvacovsky" target="_blank">Marek Vacovský</a></address>
      <p>
        <b>   •  Za 15 % kybernetických útoků na české uživatele v říjnu stojí trojské koně, které se pokoušejí získat hesla z internetových prohlížečů <br/>   •  Jejich výskyt nicméně od minulého měsíce klesl <br/>   •  Vyplývá to z pravidelné analýzy detekcí internetových hrozeb v České republice, kterou sestavují experti bezpečnostní společnosti ESET</b>
      </p>
      <p>Trojské koně, které mají pro útočníky získávat přístupové údaje do internetových služeb, jsou na ústupu. V září společně dosahovaly na celou čtvrtinu detekcí, nyní již jen na 15 %. Přesto není toto riziko dobré podceňovat. Experti doporučují, aby uživatelé zůstávali při práci s hesly opatrní.</p>
      <related>
        <h4>Přečtěte si také</h4>
        <a href="https://mobilenet.cz/clanky/eset-zaznamenal-utoky-na-klienty-ceskych-bank-vedeny-byly-z-indie-39115"/>
      </related>
      <p>„<i>Trendy v kybernetických hrozbách se rychle mění. Tyto trojské koně patřily mezi nejčastější detekce tři měsíce v řadě. To je také patrně důvod, proč nyní výskyt tak zásadně poklesl. Zřejmě už nejsou pro útočníky dostatečně rentabilní a hledají jiné cesty,</i>“ popisuje vývoj Martin Jirkal, vedoucí analytického oddělení v pražské pobočce firmy ESET. „<i>Hesla ale tvoří základní bariéru mezi osobními informacemi a případnými útočníky. Proto by uživatelé nadále měli dbát na jejich ochranu, stejně jako chrání například PIN k platební kartě,</i>“ dodává.</p>
      <p>Po několika měsících se na první příčku vyhoupl trojský kůň Spy.Agent.AES s 8 % detekcí. Útočníci jej zneužívají k získání hesel z internetových prohlížečů Chrome a Firefox. Tento malware se šíří prostřednictvím příloh podvodných e-mailů, které mají působit legitimně. Škodlivé přílohy obsahují anglické názvy jako „NEW ORDER” nebo „Delivery Note“.</p>
      <p>Výrazně poklesl podíl detekcí trojského koně Fareit. V říjnu jej analytici z ESET zaznamenali v 6 % případů, v září to přitom bylo 14 %. Na poklesu je zajímavé, že v září útočníci investovali značné množství času, aby se jim podařilo malware před bezpečnostními programy skrýt. Měnili tak například několikrát postup infikace zařízení. Fareit se zaměřuje na odcizení přístupových údajů z prohlížečů Chrome, Firefox, Opera či Internet Explorer.</p>
      <related>
        <h4>Přečtěte si také</h4>
        <a href="https://mobilenet.cz/clanky/na-cesko-opet-utoci-prozvaneci-zavolani-zpet-vas-muze-vyjit-draho-39271"/>
      </related>
      <p>Na třetí příčce skončil s odstupem 3 % backdoor Adwind. Tento malware se po delší době vrací mezi nejvážnější hrozby v České republice. Nejaktivnější byl v roce 2016. Adwind vyvíjejí útočníci na Blízkém východě a je specifickým především svojí multiplatformitou.</p>
      <p>„<i>Neútočí tedy jen na konkrétní operační systém, například Microsoft Windows, ale napadá i zařízení s macOS X. Adwind je nejsofistikovanější malware psaný v jazyce Java,</i>“ vysvětluje rizika backdooru Jirkal. Jakmile je backdoor aktivní, je schopen odcizit informace o uživateli nebo je útočníci mohou zneužít k distribuci dalšího škodlivého kódu.</p>
      <h3>Nejčastější kybernetické hrozby v České republice za říjen 2019:</h3>
      <ol>
        <li>Trojan.MSIL/Spy.Agent.AES (8,19 %)</li>
        <li>Trojan.Win32/PSW.Fareit (6,32 %)</li>
        <li>Backdoor.Java/Adwind (2,84 %)</li>
        <li>Trojan.Win32/Formbook (2,23 %)</li>
        <li>Trojan.MSIL/Bladabindi (2,17 %)</li>
        <li>Trojan.Win32/Fynloski (1,80 %)</li>
        <li>Backdoor.MSIL/NanoCore (1,75 %)</li>
        <li>Trojan.ML/Augur (1,49 %)</li>
        <li>Backdoor.MSIL/Agent.BQC (1,48 %)</li>
        <li>Trojan.Win32/CrthRazy (1,26 %)</li>
      </ol>
      <p>Za pozornost stojí také trojský kůň Augur na osmé příčce, za jehož detekcí stojí nová technologie založená na strojovém učení, kterou společnost ESET používá k rozšíření vícevrstvé ochrany. V tomto případě technologie zachytává dosud neznámé a zero-day hrozby, které ještě neprošly reverzní analýzou, a nejsou proto přesně popsány.</p>
      <related>
        <h4>Související články</h4>
        <a href="https://mobilenet.cz/clanky/eset-varuje-pred-aplikacemi-ktere-spousteji-skryte-reklamy-39099"/>
        <a href="https://mobilenet.cz/clanky/mezi-uzivateli-androidu-se-siri-ransomware-pozor-na-odkazy-v-sms-38531"/>
        <a href="https://mobilenet.cz/clanky/dalsi-nebezpecna-aplikace-miri-na-klienty-cr-bank-tentokrat-je-to-prekladac-37174"/>
        <a href="https://mobilenet.cz/clanky/eset-v-google-play-objevil-clipper-malware-ktery-jde-po-vasich-bitcoinech-37118"/>
        <a href="https://mobilenet.cz/clanky/nejvetsi-hrozba-ceskeho-internetu-v-lednu-falesne-dotazniky-37090"/>
        <a href="https://mobilenet.cz/clanky/pozor-na-aplikaci-blockers-call-2019-varuje-ceska-sporitelna-36974"/>
      </related>
    </article>
  </body>
</html>
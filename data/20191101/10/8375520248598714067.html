<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/nabu-sprovokuvalo-mizhnarodniy-skandal-agenti-z-ukrajini-zdiysnyuvali-nezakonne-stezhennya-v-jespl--636973.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T10:57:20+00:00"/>
    <meta property="og:title" content="НАБУ спровокувало міжнародний скандал: агенти з України здійснювали незаконне стеження в ЄСПЛ"/>
    <meta property="og:description" content="Харківська правозахисна група на чолі з Євгеном Захаровим заявляє, що Європейський суд з прав людини розпочав розслідування за фактом дій НАБУ"/>
  </head>
  <body>
    <article>
      <h1>НАБУ спровокувало міжнародний скандал: агенти з України здійснювали незаконне стеження в ЄСПЛ</h1>
      <address>
        <time datetime="2019-11-01T10:57:20+00:00">01 Nov 2019, 10:57</time>
      </address>
      <h4>Харківська правозахисна група на чолі з Євгеном Захаровим заявляє, що Європейський суд з прав людини розпочав розслідування за фактом дій НАБУ</h4>
      <p>Директор Харківської правозахисної групи Євген Захаров з посиланням на джерела заявив, що детективи НАБУ проводили незаконне стеження в Європейському суді з прав людини, що може бути кваліфіковане як шпигунство та загрожує Україні масштабними негативними наслідками.</p>
      <p>Про це Захаров повідомив на сайті Харківської правозахисної групи.</p>
      <p>«Національне антикорупційне бюро України вже стежить невідомо за ким у Страсбурзі! Детектив НАБУ Сергій Рокунь разом із колегою, ім’я якого ще треба уточнити, летіли з Києва у Франкфурт в одному літаку разом із директором НАБУ Артемом Ситником та його першим заступником Гізо Углавою. А потім пан Рокунь не міг втриматися, щоб не засвідчити своє перебування у Страсбурзі через вміщення в Інстаграмі свого фото на фоні шпилю знаменитого Страсбурзького собору», - написав Захаров, опублікувавши відповідний скрін із сторінки Рокуня.</p>
      <figure>
        <img src="https://glavcom.ua/img/forall/users/84/8495/.png_87.png"/>
      </figure>
      <p>«Ну, просто як любителі архітектури «Петров» та «Боширов» милувалися шпилями собору у Солсбері!» - зауважив директор Харківської правозахисної групи.</p>
      <p>Захаров повідомив, що за даними джерела, Ситник особисто підтвердив проведення стеження у Європейському суді.</p>
      <p>«Як повідомило інше джерело, у відповідному органі Ради Європи розпочато службове розслідування щодо цих незаконних дій», - заявив він.</p>
      <p>Захаров зауважив, що дії НАБУ є безпрецедентними. «Такого собі не дозволяв ніхто і ніколи. Європейський суд з прав людини знаходиться під міжнародним імунітетом. Для проведення таких слідчих дій недостатньо рішення суду (і який український суддя наважиться на такий дозвіл?!). Проведення слідчих дій поза межами України, ще й відносно поважної міжнародної судової установи є недопустимим. Тобто ці дії беззаперечно є незаконними та злочинними», - повідомив він.</p>
      <p>«Наслідки цієї історії можуть бути жахливими, їх навіть важко передбачити. Як на мене, це незаконне стеження може бути кваліфіковане як шпигунство. Це може вплинути на ставлення до України в Раді Європи, зокрема, в Європейському суді з прав людини. Під загрозою - розгляд тисяч заяв українців проти України, п’яти міждержавних справ України проти Росії з приводу окупації Криму та частини Донецької та Луганської областей. Питання, хто і навіщо руками НАБУ знову втягує Україну в міжнародний скандал, який ганьбить українську державу?» - підкреслив директор Харківської правозахисної групи.</p>
      <related>
        <a href="https://glavcom.ua/economics/finances/opublikovani-rezultati-ekspertizi-formuli-rotterdam-yaku-blizko-roku-prihovuvali-nabu-i-sap-636809.html"/>
        <a href="https://glavcom.ua/news/nabu-pidozryuje-golovu-cherniveckoji-oblradi-v-otrimanni-habara-636401.html"/>
        <a href="https://glavcom.ua/news/holodnickiy-zapevniv-shcho-sap-i-nabu-ne-gotuje-pidozri-bogdanu-635092.html"/>
      </related>
    </article>
  </body>
</html>
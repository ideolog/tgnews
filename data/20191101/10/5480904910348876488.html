<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zelezna-ruda-letos-poprve-zavede-na-sezonu-skibus-do-vsech-arealu/1815903?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T10:23:00+00:00"/>
    <meta property="og:title" content="Železná Ruda letos poprvé zavede na sezonu skibus do všech areálů"/>
    <meta property="og:description" content="Železná Ruda (Klatovsko) - Železná Ruda, největší zimní rekreační oblast v Plzeňském kraji, zavede letos poprvé skibus. Bude jezdit zdarma od 15. prosince do 15. března ze Špičáckého sedla po všech skiareálech až do Železné Rudy a některé spoje až na Gerlovu Huť, kam míří běžkaři. ČTK to řekl starosta Filip Smola (ČSSD)."/>
  </head>
  <body>
    <article>
      <h1>Železná Ruda letos poprvé zavede na sezonu skibus do všech areálů</h1>
      <address><time datetime="2019-11-01T10:23:00+00:00">01 Nov 2019, 10:23</time> by <a rel="author" href="http://www.ctk.cz/" target="_blank">ČTK</a></address>
      <p>Železná Ruda (Klatovsko) - Železná Ruda, největší zimní rekreační oblast v Plzeňském kraji, zavede letos poprvé skibus. Bude jezdit zdarma od 15. prosince do 15. března ze Špičáckého sedla po všech skiareálech až do Železné Rudy a některé spoje až na Gerlovu Huť, kam míří běžkaři. ČTK to řekl starosta Filip Smola (ČSSD).</p>
      <p>"Skibus tu určitě chyběl a věřím, že ulehčí i městu. Předpokládáme, že ho budou využívat nejen lyžaři, ale také návštěvníci Železné Rudy, kteří pojedou autobusem do centra, protože ve městě můžeme jen těžko vytvářet další parkovací místa," uvedl.</p>
      <p>Město bude skibus financovat z ubytovacích poplatků a přispějí také provozovatelé skiareálů - Ski&amp;Bike Špičák, Nad Nádražím, Belveder, Weissova louka, Alpa louka. Město zatím není domluvené s areálem Samoty. Klasický autobus s řidičem si objedná u dopravce. Náklady na sezonu budou kolem 900.000 Kč, z toho město uhradí asi půl milionu.</p>
      <p>Na trase bude sedm zastávek. "Pojede ze Špičáckého sedla, tedy od hotelu Karl, přes Stellu, parkoviště u Ski&amp;Bike Špičák, železniční stanici Železná Ruda do skiareálu Belveder až na Čachrov-Gerlovu Huť," uvedl starosta. Na Gerlovu Huť bude jezdit jen třikrát denně, aby byl co nejkratší interval. "Ráno bude jezdit jen v okolí skiareálů a na Gerlovku zamíří, když bude volněji," řekl.</p>
      <p>Jízdní řád už je téměř hotový. Bude na webech města, infocentra a Bílé stopy, na facebooku a na letácích. První bus vyjede v 08:15, poslední přijede v 16:40. Areály začínají provoz v 08:30 a v 09:00, končí v 16:00. "Zdarma bude městské parkoviště Kaskády pro 500 aut, které bude uklizené," řekl Smola. Další bezplatné parkoviště je P3 u Ski&amp;Bike Špičák s 230 místy.</p>
      <p>Železná Ruda dále letos změní režim údržby 83 km běžeckých tratí. Trasy rozdělí na kratší okruhy, udržované každý druhý nebo třetí den, a dále na trasy, které se budou upravovat vždy v pátek a před jarními prázdninami. "Jasno bude příští týden," dodal Smola. Dojednává s majitelem parkoviště na Belvederu, kde budou čtyři okruhy, zda umožní parkování. Od toho se pak odvine frekvence úprav stop.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/u-rosiji-izolyuvali-internet-novini-rosiji-50051056.html"/>
    <meta property="og:site_name" content="НВ"/>
    <meta property="article:published_time" content="2019-11-01T10:53:00+00:00"/>
    <meta property="og:title" content="Тотальний контроль. У Росії набув чинності закон про «ізоляцію інтернету»"/>
    <meta property="og:description" content="У п’ятницю, 1 листопада, в Росії набула чинності більша частина положень закону про забезпечення безпеки російського сегмента інтернету — так званого закону про «суверенний Рунет»."/>
  </head>
  <body>
    <article>
      <h1>Тотальний контроль. У Росії набув чинності закон про «ізоляцію інтернету»</h1>
      <h2>У п’ятницю, 1 листопада, в Росії набула чинності більша частина положень закону про забезпечення безпеки російського сегмента інтернету — так званого закону про «суверенний Рунет».</h2>
      <address>
        <time datetime="2019-11-01T10:53:00+00:00">01 Nov 2019, 10:53</time>
      </address>
      <p>Як повідомляє <a href="https://www.svoboda.org/a/30247526.html">Радио Свобода</a>, документ зобов’язує інтернет-провайдерів встановлювати надане Роскомнадзором на безоплатній основі обладнання, яке при виникненні загроз безпечній роботі Рунету дозволить відомству здійснювати централізоване управління мережею.</p>
      <p>Це повинно дозволити відключати російський сегмент Інтернету від всесвітньої мережі. В інший час обладнання буде використовуватися для блокування заборонених ресурсів. Перелік загроз державні органи РФ поки не затвердили.</p>
      <p>Низка пунктів закону, зокрема положення про національні доменні зони і криптографічний захист, почнуть діяти з січня 2021 року.</p>
      <p>Витрати на реалізацію закону мають становити більш ніж 30 мільярдів рублів. На думку деяких провайдерів, аналізувати весь трафік — надто дороге задоволення, і остаточна вартість проекту буде «космічною».</p>
      <p>Критики закону побоюються, що автономна мережа створить можливості для тотальної цензури в інтернеті.</p>
      <p>Міжнародна організація «Репортери без кордонів» виступила із заявою, що засуджує закон про «суверенний Рунет», звинувачуючи російську владу в намірі встановити політичний контроль над всією мережевою інфраструктурою, щоб в разі необхідності перекрити потік цифрової інформації.</p>
      <p>Закон про «суверенний Рунет» було підписано президентом Росії Володимиром Путіним 1 травня. Його автори заявляли, що він був підготовлений «з урахуванням агресивного характеру прийнятої у вересні 2018 року Стратегії національної кібербезпеки США».</p>
      <p>Навесні в декількох містах Росії пройшли акції за свободу інтернету.</p>
    </article>
  </body>
</html>
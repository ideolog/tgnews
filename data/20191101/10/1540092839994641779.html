<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/195870/mitsotakis-anikanotita-kai-ypokrisia-syriza-sti-diaxeirisi-ton-aporrimaton"/>
    <meta property="og:site_name" content="CNN.gr"/>
    <meta property="article:published_time" content="2019-11-01T10:38:52+00:00"/>
    <meta property="og:title" content="Μητσοτάκης: Ανικανότητα και υποκρισία ΣΥΡΙΖΑ στη διαχείριση των απορριμάτων"/>
    <meta property="og:description" content="Υποκρισία και ανικανότητα στην προηγούμενη κυβέρνηση του ΣΥΡΙΖΑ τόσο στο πεδίο της οικονομίας όσο και σε αυτό των συμπράξεων ιδιωτικού και δημόσιου τομέα για..."/>
  </head>
  <body>
    <article>
      <h1>Μητσοτάκης: Ανικανότητα και υποκρισία ΣΥΡΙΖΑ στη διαχείριση των απορριμάτων</h1>
      <h2>Υποκρισία και ανικανότητα στην προηγούμενη κυβέρνηση του ΣΥΡΙΖΑ τόσο στο πεδίο της οικονομίας όσο και σε αυτό των συμπράξεων ιδιωτικού και δημόσιου τομέα για τη διαχείριση των απορριμμάτων, καταλόγισε στη Βουλή ο Κυριάκος Μητσοτάκης. </h2>
      <figure>
        <img src="https://cdn.cnngreece.gr/media/com_news/users/620/olga-panagiotidou-avatar.jpg"/>
      </figure>
      <p>Όλγα Παναγιωτίδου, CNN Greece 12:38 , 01 November 2019</p>
      <p>«Η προηγούμενη κυβέρνηση έχει πολύ συγκεκριμένες ευθύνες, στα λόγια είχε <b>ρητορική ευαισθησίας,</b> αλλά στην πράξη υπονόμευσε κάθε προσπάθεια για συνεργασία φορέων του δημοσίου με πρωτοπόρες ιδιωτικές επιχειρήσεις», ανέφερε ο Κυριάκος Μητσοτάκης στο πλαίσιο «Ώρας του Πρωθυπουργού». Απαντώντας σε επίκαιρη ερώτηση του <b>Οδυσσέα Κωνσταντινόπουλου</b> από το ΚΙΝΑΛ για τη διαχείριση απορριμμάτων στην Πελοπόννησο, ο κ. Μητσοτάκης επέκρινε την κυβέρνηση του ΣΥΡΙΖΑ, λέγοντας πως «όπως στην οικονομία έτσι και στην διαχείριση του περιβάλλοντος, έχασε το τρένο των επενδύσεων και υπονόμευσε κάθε απόπειρα διαχείρισης των απορριμμάτων».</p>
      <p>Αναφερόμενος ειδικότερα στην Αττική, επεσήμανε πως το πρόβλημα θα αντιμετωπιστεί πριν λάβει <b>εκρηκτικές διαστάσεις,</b> ενώ το έργο στην Πελοπόννησο, που έθιξε στην επίκαιρη ερώτησή του ο κ. Κωνσταντινόπουλος, θα ξεκινήσει το πρώτο εξάμηνο του 2020 και θα ολοκληρωθεί εντός δύο ετών. <br/>«Ναι, ενθαρρύνουμε τις συμπράξεις ιδιωτικού και δημόσιου τομέα», είπε ο πρωθυπουργός και υπογράμμισε πως κεντρικός στόχος της κυβέρνησης είναι η υιοθέτηση καλών πρακτικών της κυκλικής οικονομίας, ώστε να καταλήγουν στην ταφή όσο το δυνατόν λιγότερα απορρίμματα κι αφού έχουν ανακτηθεί τα χρήσιμα υλικά τους. «Τα οφέλη είναι προφανή», είπε και εξήγησε πως «τελειώνουμε με τη βάσανο των παράνομων χωματερών που κοστίζουν εκατομμύρια ευρώ στη χώρα σε πρόστιμα». Σύμφωνα με όσα ανέφερε στη Βουλή, η Ελλάδα είναι η 24η χώρα στην ΕΕ στην ανακύκλωση, δεύτερη στην Ευρώπη στην ταφή απορριμμάτων, ενώ λειτουργούν 53 παράνομες χωματερές, εκ των οποίων οι 21 στην Πελοπόννησο, όπου και το θέμα είναι πολύ επείγον για την ποιότητα ζωής των πολιτών και για τον τουρισμό.</p>
      <p>Ο κ. Μητσοτάκης<b> επέρριψε ευθύνες στον ΣΥΡΙΖΑ και για την απορρόφηση κονδυλίων του ΕΣΠΑ,</b> λέγοντας ότι παραμένει εξαιρετικά χαμηλή, καθώς μόλις 170 από 940 εκατ. είχαν συμβασιοποιηθεί. «Πρέπει να τρέξουμε πολύ γρήγορα, καθώς η ΕΕ μετά το 2021 θα σταματήσει να χρηματοδοτεί τέτοιου είδους κονδύλια», είπε.</p>
      <p>Στα συμφέροντα που «μπλόκαραν» το έργο στην Πελοπόννησο, αναφέρθηκε ο βουλευτής του ΚΙΝΑΛ και αντιπρόεδρος της Βουλής. «Όλοι καταλαβαίνουμε ποιοι λειτουργούν με αρχές και αξίες και ποιοι με συμφέροντα, στην Πελοπόννησο λειτουργούσαν συμφέροντα οικογενειοκρατικά που τέμνονταν σε όλα τα επίπεδα με συμφέροντα της κυβέρνησης ΣΥΡΙΖΑ», είπε ο Οδυσσέας Κωνσταντινόπουλος και έκανε λόγο για μια κατάσταση απόλυτης τρέλα και απόλυτου αδιεξόδου, καθώς μέσα σε 7 χρόνια δεν μπορεί ολοκληρώσει μια επένδυση που μόνον θετικά έχει για την περιοχή, βοηθώντας οικονομικά, τουριστικά, περιβαλλοντικά τους πολίτες.</p>
      <p>Ο Οδυσσέας Κωνσταντινόπουλος έθιξε και το θέμα του <b>παγώματος των αυξήσεων στις προμήθειες των τραπεζών,</b> θέλοντας να υπογραμμίσει την καθοριστική συμβολή του ΚΙΝΑΛ με τον Κυριάκο Μητσοτάκη να επισημαίνει την ανάγκη τα κόμματα να ενώνουν τις δυνάμεις τους προς όφελος των πολιτών. «Θεωρώ ότι είναι καλό παράδειγμα να δουλεύουν μαζί τα κόμματα προς όφελος πολιτών» είπε ο πρωθυπουργός, ενώ σχολιάζοντας και την χθεσινή υψηλών τόνων συζήτηση με τον Αλέξη Τσίπρα είπε ότι θα κάποιες φορές είναι λογικό να υπάρχει ένταση και υψηλοί τόνοι στη Βουλή αλλά βασική μας δουλειά είναι να αξιοποιούμε και να επεξεργαζόμαστε τα νομοσχέδια για να φέρνουμε το βέλτιστο αποτέλεσμα.</p>
      <p>«Εμείς, στο ΚΙΝΑΛ με αυτόν τον τρόπο θα αντιπολιτευόμαστε», σχολίασε ο Οδυσσέας Κωνσταντινόπουλος.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/195925/syriza-o-proedros-tis-voylis-epilegei-na-eythygrammistei-me-mia-katafanos-paranomi-apofasi">ΣΥΡΙΖΑ: Ο Πρόεδρος της Βουλής επιλέγει να ευθυγραμμιστεί με μια καταφανώς παράνομη απόφαση</a>
        </li>
        <li>
          <a href="https://www.cnn.gr/news/politiki/story/195894/syriza-kata-tasoyla-gia-ti-diakopi-metadosis-ton-ergasion-tis-logo-gennimata">ΣΥΡΙΖΑ κατά Τασούλα για τη διακοπή μετάδοσης των εργασιών της λόγω Γεννηματά</a>
        </li>
        <li>
          <a href="https://www.cnn.gr/news/politiki/story/195862/live-voyli-ora-toy-prothypoyrgoy-o-mitsotakis-apanta-gia-ti-diaxeirisi-ton-aporrimmaton">Βουλή - Μητσοτάκης: Ανίκανη η κυβέρνηση του ΣΥΡΙΖΑ στη διαχείριση των απορριμμάτων</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/212/syriza">ΣΥΡΙΖΑ</a>
        </li>
        <li>
          <a href="https://www.cnn.gr/eidhseis/tag/57706/aporrimata">ΑΠΟΡΡΙΜΑΤΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/02/195976/snapshot/21837292.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/02/195967/snapshot/2742525.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/02/195978/snapshot/2621317.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/02/195981/snapshot/2742764.jpg"/>
      </figure>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Sanchez-compromet-derogar-coalicio-PP_0_2336166462.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T10:23:44+00:00"/>
    <meta property="og:title" content="Sánchez es compromet a no fer una &quot;gran coalició&quot; amb el PP i a derogar la reforma laboral"/>
    <meta property="og:description" content="Defensa que la resta de partits només tenen un projecte: &quot;frenar el PSOE&quot;"/>
  </head>
  <body>
    <article>
      <h1>Sánchez es compromet a no fer una "gran coalició" amb el PP i a derogar la reforma laboral</h1>
      <h2>Defensa que la resta de partits només tenen un projecte: "frenar el PSOE"</h2>
      <address>
        <time datetime="2019-11-01T10:23:44+00:00">01 Nov 2019, 10:23</time>
      </address>
      <p>El president del govern espanyol en funcions i candidat del PSOE per al 10-N, Pedro Sánchez, ha expressat aquest divendres durant un acte a Vitòria el seu "compromís" de no pactar un govern amb el PP després del 10-N, en resposta a les acusacions del líder de Podem, Pablo Iglesias, que assegura que està preparant "una gran coalició" amb el principal partit de la dreta.</p>
      <p>El PSOE encara la segona campanya electoral en set mesos després de no haver arribat a un acord amb Unides Podem per formar govern amb l'esperança d'ampliar la seva victòria i és per això que demana concentrar el vot com a solució pel bloqueig. Per fer-ho, però, ha hagut d'afrontar la forta reacció a la sentència del Procés i navegar a Catalunya entre un federalisme poc concret <a href="https://www.ara.cat/politica/programa-electoral-PSOE-autogovern-referendum-independencia-federalisme_0_2334366761.html">que ha acabat incloent al programa electoral</a> i la negativa a parlar amb Tora, a qui amenaça d'aplicar el 155 si es salta la llei. "L'independentisme ha d'acceptar la seva mentida, el seu fracàs, i parlar amb els catalans que no ho són", ha dit. </p>
      <p>
        <a href="https://www.ara.cat/politica/eleccions-generals-2019-10-novembre-pedro-sanchez-inicia-campanya-por-gran-abstencio-apuja-to-independentisme_0_2336166443.html">Sánchez encara el seu plebiscit amb por d’una gran abstenció</a>
      </p>
      <h3>Crida a la mobilització</h3>
      <p>A les files socialistes preocupa que l’electorat d’esquerres que el 28-A va donar el vot als socialistes, ara, enfadat per la repetició electoral, es quedi a casa. Sánchez porta dies fent crides a la mobilització. Ahir a Sevilla, en el míting d’obertura de campanya, va reiterar la crida a anar a les urnes per trencar “el mur” del bloqueig i va reivindicar el PSOE com l’únic partit capaç de formar un govern “estable”. És el mantra de Sánchez, que planteja les eleccions com un fals dilema entre estabilitat i bloqueig. “Tenim amenaces importants com el desafiament independentista o el Brexit. Necessitem un govern fort”, assegurava ahir a Sevilla acompanyat de dues figures fortes del partit: la secretària general del PSOE andalús, Susana Díaz, i la ministra d’Hisenda, María Jesús Montero. “Hem de guanyar i hem de guanyar bé”, reclamaven totes dues. I aquesta és la clau: al PSOE no li serveix només guanyar les eleccions. Per poder governar, ha d’ampliar la seva majoria. El PSOE confia en la seva resposta a les protestes a Catalunya per la sentència del Procés i en l’efecte de l’exhumació de Franco per millorar els resultats el 10-N.</p>
      <p>En una campanya molt enfocada a Catalunya, l’estratègia de Sánchez per guanyar terreny al centre passa per endurir el to amb Catalunya. Ahir, al míting de Sevilla, va passar de puntetes per la qüestió del Procés, però hores abans ja havia deixat clar que la seva intenció és collar el Govern i els partits independentistes perquè la dreta no li pugui retreure que no hagi actuat amb mà dura a Catalunya. A 10 dies del 10-N, Sánchez va anunciar un decret llei que després va aprovar el consell de ministres <a href="https://www.ara.cat/politica/sanchez-aprovara-decret-acabar-republica-digital-catalana_0_2335566528.html">per “posar punt final” a la “república digital catalana”</a>.</p>
      <p>Ahir també el govern espanyol en funcions <a href="https://www.ara.cat/politica/moncloa-obre-via-penal-roger-torrent-mesa-parlament_0_2335566566.html">amenaçava la mesa del Parlament de Catalunya amb la via penal per les resolucions sobre l’autodeterminació</a>. No és casualitat que l’executiu del PSOE hagi apujat el to contra la Generalitat en plena campanya i amb els partits de la dreta pressionant Sánchez per aplicar l’article 155 o la Llei de Seguretat Nacional com a resposta a les protestes per la sentència.</p>
    </article>
  </body>
</html>
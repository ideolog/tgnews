<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/1/7230726/"/>
    <meta property="og:site_name" content="Українська правда"/>
    <meta property="article:published_time" content="2019-11-01T10:46:10+00:00"/>
    <meta property="og:title" content="Суд відмовився звільняти від відповідальності учасників схем Гладковського"/>
    <meta property="og:description" content="Шевченківський райсуд Києва відмовив прокуратурі у звільненні від кримінальної відповідальності за несплачені податки фігурантів скандалу про корупцію в “Укроборонпромі” Андрія Рогози та Віталія Жукова."/>
  </head>
  <body>
    <article>
      <h1>Суд відмовився звільняти від відповідальності учасників схем Гладковського</h1>
      <address>
        <time datetime="2019-11-01T10:46:10+00:00">01 Nov 2019, 10:46</time>
      </address>
      <p>Шевченківський райсуд Києва відмовив прокуратурі у звільненні від кримінальної відповідальності за несплачені податки фігурантів скандалу про корупцію в "Укроборонпромі" Андрія Рогози та Віталія Жукова.</p>
      <p><b>Джерело</b>: рішення суду від 2 та 18 вересня, які були оприлюднені у реєстрі 1 листопада</p>
      <p><b>Деталі</b>: У <a href="http://www.reyestr.court.gov.ua/Review/85280476">рішенні</a> стосовно Андрія Рогози йдеться, що підконтрольна йому фірма "Оптимумспецдеталь" серпня 2015 року по грудень 2016 року не сплатила податків на 26 621 147, 47 гривень.</p>
      <p>Розслідування тривало з 2016 року, але <b>за один день до оголошення підозри у 2019 році Рогоза заплатив державі збитки, що дозволяє звільнити його від відповідальності</b>. На підставі цього прокуратура попросила суд закрити справу Рогози.</p>
      <p>Однак суддя Оксана Голуба побачила у клопотанні прокурора низку порушень. Прокуратура не довела, що справу має розглядати саме Шевченківський райсуд, неналежним чином сформулювала підозру Рогозі та не довела вчинення ним злочину.</p>
      <p>Зокрема, з переліку доказів "не вбачається, що саме вони підтверджують". Недоведеним суддя вважає і розмір шкоди, тоді як Рогозу звинувачують в ухиленні від податків в особливо великому розмірі.</p>
      <p>Крім того, правоохоронці не довели, що чоловік дійсно відшкодував збитки. На підтвердження того, що Рогоза все-таки заплатив інкриміновані йому 26,6 мільйонів, суду надали фотокопії квитанцій. Але суд не прийняв їх як належні та допустимі докази.</p>
      <p><a href="http://www.reyestr.court.gov.ua/Review/85280476">Рішення</a> стосовно ще одного керівника "Оптимумспецдеталі" Віталія Жукова наразі оприлюднене не в повному розмірі, тому аргументація суду невідома. Однак суддя Віталій Циктіч також відмовився звільняти чоловіка від кримінальної відповідальності.</p>
      <p>Клопотання про звільнення від відповідальності стосовно обох обвинувачених подава прокурор Генеральної прокуратури Віталій Опанасенко.</p>
      <p><b>Що було раніше</b>: Жукову та Рогозу <a href="https://www.pravda.com.ua/news/2019/03/6/7208538/">повідомили про підозру</a> одразу після оприлюднення журналістського розслідування про корупційні схеми, у березні 2019 року. На той момент слідство прокуратури тривало вже 3 роки. </p>
      <p>У жовтні стало відомо, що прокуратура просить суд <a href="https://www.pravda.com.ua/news/2019/10/21/7229688/">звільнити</a> Жукова і Рогоза від відповідальності.</p>
      <p>Суди ухвалили повернути прокурору матеріали по Рогозі і Жукову "для здійснення кримінального провадження у загальному порядку".</p>
      <p><b>Додатково</b>: Юридична фраза "для здійснення кримінального провадження у загальному порядку" означає, що прокурор має складати обвинувальний акт та направляти справу для розгляду у суд або ж закривати провадження самостійно.</p>
      <p>
        <i>Більше про те, що відбувається у справі про корупції у Укроборонпромі, читайте в матеріалі УП </i>
        <a href="https://www.pravda.com.ua/articles/2019/10/17/7229326/">
          <b>
            <i>#Свинарчуків_за_ґрати! Найгучніший скандал в оборонці сім місяців по тому</i>
          </b>
        </a>
      </p>
      <p><b>Нагадаємо</b>:</p>
      <ul>
        <li>Видання "Bihus.info" у лютому – березні 2019 року оприлюднило <a href="https://www.pravda.com.ua/news/2019/02/25/7207677/">розслідування </a>про те, як люди з оточення тодішнього президента Петра Порошенка курують розкрадання в оборонній сфері. </li>
        <li>За даними журналістів, постачання контрабандних російських деталей за завищеними цінами організував 22-річний син заступника секретаря РНБО Ігор Гладковський разом з друзями – Рогозою та Жуковим. Ключовою фірмою у схемах була "Оптимумспецдеталь".</li>
        <li>Гладковський-старший, за даними журналістів, щонайменше один раз отримував <a href="https://www.pravda.com.ua/news/2019/03/4/7208333/">"відкат" </a>у 30 тисяч доларів з цієї схеми, а усі слідчі органи, включно з НАБУ, <a href="https://www.pravda.com.ua/news/2019/03/11/7208910/">"зливали"</a> справи про корупцію за хабарі.</li>
        <li>Генпрокурор Юрій Луценко підтвердив, що частину деталей для військової техніки Україна отримує <a href="https://www.pravda.com.ua/news/2019/02/27/7207865/">контрабандою</a> з Російської Федерації.</li>
        <li>Олег Гладковський заявив, що справа, в якій фігурує його син, "штучно <a href="https://www.pravda.com.ua/news/2019/03/3/7208208/">скомпільована</a> з брехливих провокаційних фактів" і її намагаються використовувати у виборчій кампанії".</li>
        <li>Після резонансного журналістського розслідування НАБУ відкрило <a href="https://www.pravda.com.ua/news/2019/02/27/7207841/">провадження</a> "за фактом заволодіння грошовими коштами державного бюджету України та державних підприємств".</li>
        <li>17 жовтня НАБУ затримало ексчиновника РНБО Олега <a href="https://www.pravda.com.ua/news/2019/10/17/7229296/">Гладковського</a>. Йому  <a href="https://www.pravda.com.ua/news/2019/10/18/7229409/">повідомили про підозру</a> у зловживанні владою, недостовірному декларуванні та порушенні законодавства під час здійснення тендерних закупівель.</li>
        <li>Водночас, підозра не пов’язана зі скандалом з контрабандою російських деталей для заводів "Укроборонпрому".</li>
        <li>19 жовтня суд <a href="https://www.pravda.com.ua/news/2019/10/19/7229511/">арештував</a> Гладковського, але дозволив вийти під заставу у розмірі <a href="https://www.pravda.com.ua/news/2019/10/19/7229519/">10,6 мільйона</a> гривень.</li>
        <li>21 жовтня за Гладковського внесли <a href="https://www.pravda.com.ua/news/2019/10/21/7229628/">заставу</a>, і він <a href="https://www.pravda.com.ua/news/2019/10/21/7229660/">вийшов</a> з-під варти.</li>
      </ul>
      <footer>Соня Лукашова, УП</footer>
    </article>
  </body>
</html>
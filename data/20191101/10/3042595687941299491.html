<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/solskjaers-skadesmell-flere-spillere-usikre/71772138"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T10:04:32+00:00"/>
    <meta property="og:title" content="Solskjærs skadesmell: Flere spillere usikre"/>
    <meta property="og:description" content="Rashford, Maguire og Lindelöf pådro seg en smell under Chelsea-kampen."/>
  </head>
  <body>
    <article>
      <h1>Solskjærs skadesmell: Flere spillere usikre</h1>
      <h2>Rashford, Maguire og Lindelöf pådro seg en smell under Chelsea-kampen.</h2>
      <address><time datetime="2019-11-01T10:04:32+00:00">01 Nov 2019, 10:04</time> by <a rel="author">Christian M. Hugsted (I England)</a></address>
      <p>MANCHESTER (Dagbladet): Ole Gunnar Solskjær valgte å ikke holde pressekonferanse etter at Manchester United slo Chelsea ut av Ligacupen onsdag.</p>
      <p>I dag morges var nordmannen tilbake på treningsfeltet Carrington for å gi siste nytt før møtet med Bournemouth lørdag formiddag.</p>
      <p>De røde har vunnet tre bortekamper i løpet av en hektisk uke og er stinne av selvtillit, mens Bournemouth bare har vunnet to av sine ti siste hjemmekamper. Sist lagene møttes i desember ble det 4-1 til United.</p>
      <p>
        <b>Marcus Rashford, Harry Maguire og Victor Lindelöf pådro seg alle noen små smeller mot Chelsea, og er derfor tvilsomme til kampen.</b>
      </p>
      <p>- Det er fortsatt tidlig, forhåpentligvis kan vi få dem tilbake på banen i morgen, sier Solskjær.</p>
      <p>- Jeg kan ikke si det med sikkerhet nå, sier han videre.</p>
      <p>Spillere som Luke Shaw, Nemanja Matic, Diogo Dalot og Axel Tuanzebe rekker ikke kampen. Som kjent er Paul Pogba ute til desember. Dermed kan United i verste fall mangle flere stjerner.</p>
      <h3>- Tøff kamp</h3>
      <p>United har bare tapt én kamp de siste åtte kampene, etter en periode med svakere resultater. Slik forklarer han oppturen:</p>
      <p>- Slik er fotball. Noen ganger er du heldig med terningen, andre ganger er du ikke. Kampen onsdag ble avgjort av en fantastisk scoring av Marcus. I Beograd forsvarte vi oss veldig bra. Kampen mot Norwich var bra. Selvtilliten blir bedre, det hjelper å få spillere tilbake fra skade. Det er ikke langt fra nederlag til suksess eller motsatt i fotball, sier Solskjær.</p>
      <p>- Landslagspausen kom på et passende øyeblikk for oss. Vi forberedte oss bra til Liverpool-kampen. Når du får en solid forestilling og et resultat mot ligalederne, gir det deg mer energi. Fra det øyeblikket tror jeg guttene har vært fornøyde med jobben vi har gjort. Kanskje endringen av system har hjulpet, så trenerne har gjort en god jobb, sier han videre.</p>
      <p>- Små marginer er det som avgjør fotballkamper på dette nivået, sier Solskjær, og viser til dommeravgjørelser og andre marginer på banen.</p>
      <p>
        <b>Lørdag blir det også et nytt møte mellom Joshua King og Solskjær.</b>
      </p>
      <p>- Det kommer til å bli en tøff kamp. De har angripere som er raske, som løper i bakrom, som er direkte, sier Solskjær, som blant annet nevner King sammen med Callum Wilson, Ryan Fraser og Dominic Solanke.</p>
      <p>- Det er ganske overraskende at de ikke scorer mer, men det er små marginer. De har ikke sluppet inn så mye mål. Forhåpentligvis kan vi score det første målet. De er også farlige på dødballer, sier Solskjær.</p>
      <h3>- Skryt til McTominay</h3>
      <p>En som har fått mye skryt den siste tiden er Scott McTominay, som spilte en god kamp mot Chelsea onsdag.</p>
      <p>- Han har vært fantastisk. Han og Fred har spilt bra sammen. PSG, Arsenal, det var en del kamper der de spilte sammen. Scott har vært fantastisk. Han er en leder, han er en Manchester United-gutt. Han utvikler seg til å bli en veldig god midtbanespiller.</p>
      <p>
        <b>På spørsmål om hvordan sesongen har vært så langt og om det har svart til forventningene, svarer Solskjær:</b>
      </p>
      <p>- Det er vanskelig å evaluere etter ti kamper og noen få cupkamper, men det er små marginer. Jeg syns vi har spilt veldig bra til tider. Vi har utviklet et samhold i laget, en identitet, vi er mer aggressive, så har vi hatt en del skader.</p>
    </article>
  </body>
</html>
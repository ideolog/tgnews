<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739522"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T10:36:00+00:00"/>
    <meta property="og:title" content="'สาวMG'ลั่นขอชดใช้เอง หักหลบซาเล้งอัดนร.เจ็บ-รร.พัง"/>
    <meta property="og:description" content="เปิดคลิปวงจรปิด สาวขับเก๋งเอ็มจีมารับลูกที่โรงเรียน เกิดพลาดเหยียบคันเร่งแล้วหักหลบรถซาเล้ง ไถลอัดนักเรียนเจ็บ กำแพงรั้วพัง ขอรับผิดชอบทั้งหมด"/>
  </head>
  <body>
    <article>
      <h1>'สาวMG'ลั่นขอชดใช้เอง หักหลบซาเล้งอัดนร.เจ็บ-รร.พัง</h1>
      <address>
        <time datetime="2019-11-01T10:36:00+00:00">01 Nov 2019, 10:36</time>
      </address>
      <p>
        <b>เปิดคลิปวงจรปิด สาวขับเก๋งเอ็มจีมารับลูกที่โรงเรียน เกิดพลาดเหยียบคันเร่งแล้วหักหลบรถซาเล้ง ไถลอัดนักเรียนเจ็บ กำแพงรั้วพัง ขอรับผิดชอบทั้งหมด</b>
      </p>
      <p>กรณีเกิดอุบัติเหตุรถเก๋งเอ็มจี สีแดง ทะเบียน 4 กษ-7786 กทม. เสียหลักพุ่งชนนักเรียนได้รับบาดเจ็บ รวมทั้งกำแพงและรั้วเหล็กโรงเรียนได้รับความเสียหาย ในขณะที่นักเรียนกำลังจะกลับบ้าน เหตุเกิดที่โรงเรียนประจวบวิทยาลัย เขตเทศบาลเมืองประจวบคีรีขันธ์ โดยพบว่าคนขับคือ น.ส.วันวิสาข์ วงษ์คำ อายุ 42 ปี ที่ขับรถมารับลูก แต่พอจะขับกลับรถได้ถอยตกร่องน้ำ ทันทีที่เหยียบคันเร่งส่งรถก็พุ่งออกไปดังกล่าว ซึ่งเจ้าตัวอ้างว่ากลัวจะชนรถซาเล้งจึงต้องหักหลบจนไปชนเด็กและกำแพงโรงเรียน เป็นเหตุให้มีคนเจ็บ 3 ราย ถูกนำส่ง รพ.ประจวบฯ เหตุเกิดเวลา 16.45 น.วันที่ 30 ต.ค.<br/><br/>ความคืบหน้าเมื่อวันที่ 1 พ.ย. น.ส.วันวิสาข์ ผู้ขับรถเก๋งได้เข้าพบ ร.ต.อ.หญิง รัตนาภรณ์ ทองจีน พนักงานสอบสวน สภ.เมืองประจวบฯ เพื่อให้ปากคำเพิ่มเติม พร้อมทั้งยืนยันว่าไม่ได้ตั้งใจและยินดีรับผิดชอบชดใช้ค่าเสียหายทั้งหมด</p>
      <figure>
        <img src="https://www.dailynews.co.th/admin/upload/20191101/news_FEDrOukUGH173238_533.jpg?v=20191101217?v=4862"/>
      </figure>
      <p>ด้าน ด.ช.ณัฐชมน คล้ายหงษ์ นักเรียนที่เห็นเหตุการณ์ เล่าว่า ในขณะนั้นโรงเรียนเลิกแล้ว นักเรียนเริ่มทยอยเดินทางกลับบ้าน มีตำรวจจราจรคอยโบกรถอำนวยความสะดวกให้ จู่ๆรถเก๋งก็พุ่งมาอย่างแรงและชนเพื่อนนักเรียนกับกำแพงโรงเรียนจนเกิดเสียงดังสนั่นหวั่นไหว ตนยืนอยู่หลังกำแพงจึงวิ่งมาดูมีเพื่อนที่บาดเจ็บและกำแพงโรงเรียนที่แตกเสียหาย ซึ่งจุดนี้เกิดอุบัติเหตุไม่บ่อยนักและเป็นจุดที่นักเรียนมารอผู้ปกครองรับขึ้นรถ เนื่องจากมีกฎระเบียบไม่ให้รถเข้าไปรับนักเรียนภายในโรงเรียน.</p>
      <figure>
        <img src="https://www.dailynews.co.th/admin/upload/20191101/news_ursqIRFhDD173239_533.jpg?v=20191101217?v=6972"/>
      </figure>
      <figure>
        <iframe src="https://www.youtube.com/embed/KGdXTIFrkEY" width="640" height="360" data-service="Youtube" scrolling="no"/>
      </figure>
    </article>
  </body>
</html>
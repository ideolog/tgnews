<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637302/%D8%AA%D8%B6%D8%B9%DB%8C%D9%81-%D8%B3%D8%A7%D8%AE%D8%AA%D8%A7%D8%B1-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%81%D8%B3%D8%A7%D8%AF-%D8%B1%D8%A7-%D8%AF%D8%B1-%D8%B9%D8%B1%D8%A7%D9%82-%D9%88-%D9%84%D8%A8%D9%86%D8%A7%D9%86-%D8%AF%D8%B4%D9%88%D8%A7%D8%B1-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-01T10:34:00+00:00"/>
    <meta property="og:title" content="تضعیف ساختار، مبارزه با فساد را در عراق و لبنان دشوار می‌کند"/>
    <meta property="og:description" content="مردم عراق و لبنان نباید اسیر برنامه‌های دشمن در افزایش هیجانات شوند زیرا تضعیف ساختار سیاسی مبارزه با فساد را تحت‌الشعاع قرار می‌دهد."/>
  </head>
  <body>
    <article>
      <h1>
        <a href="https://www.bultannews.com/fa/news/637302/%D8%AA%D8%B6%D8%B9%DB%8C%D9%81-%D8%B3%D8%A7%D8%AE%D8%AA%D8%A7%D8%B1-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%81%D8%B3%D8%A7%D8%AF-%D8%B1%D8%A7-%D8%AF%D8%B1-%D8%B9%D8%B1%D8%A7%D9%82-%D9%88-%D9%84%D8%A8%D9%86%D8%A7%D9%86-%D8%AF%D8%B4%D9%88%D8%A7%D8%B1-%D9%85%DB%8C%E2%80%8C%DA%A9%D9%86%D8%AF">تضعیف ساختار، مبارزه با فساد را در عراق و لبنان دشوار می‌کند</a>
      </h1>
      <h2>مردم عراق و لبنان نباید اسیر برنامه‌های دشمن در افزایش هیجانات شوند زیرا تضعیف ساختار سیاسی مبارزه با فساد را تحت‌الشعاع قرار می‌دهد.</h2>
      <address><time datetime="2019-11-01T10:34:00+00:00">01 Nov 2019, 10:34</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، جعفر قنادباشی کارشناس مسائل غرب آسیا درباره اظهارات اخیر مقام معظم رهبری مبنی بر پیگیری مطالبات به حق <b>مردم لبنان و عراق</b> در چارچوب ساختارهای قانونی این کشور گفت: دشمن، امنیت را به عنوان اساسی‌ترین و محوری‌ترین عامل در عراق و لبنان هدف گرفته است.</p>
      <p>وی افزود: امنیت هم اکنون در دید مردم دو کشور عراق و لبنان ناپیدا است و با ایجاد عصبانیت و هیجانات فراوان مردم این دو کشور را از توجه به مقوله امنیت بازداشته است.</p>
      <p>کارشناس مسائل غرب آسیا تصریح کرد: استکبار جهانی و ایادی منطقه‌ای آنها تلاش زیادی کردند تا با برنامه‌ریزی لازم و هزینه‌های فراوان مردم 2 کشور عراق و لبنان را بر مرکب عصبانیت و هیجانات سوار کرده و به سمت تخریب دو کشور سوق دهند.</p>
      <p>قنادباشی گفت: دشمن تلاش زیادی کرده است تا با سواستفاده از موقعیت به وجود آمده ساختارهای سیاسی عراق و لبنان را تخریب کرده و این موضوع ارزشمند را از دو کشور مهم منطقه بگیرد. ضمن اینکه بنا دارد مهمترین دستاورد این دو کشور در سال‌های اخیر را نابود کرده و اجازه ایجاد آرامش را در دو کشور ندهد.</p>
      <p>وی افزود: با آنکه بعد از ایجاد امنیت در عراق و لبنان ساختارهای سیاسی و حاکمیتی در این دو کشور برقرار شده است، اما به نظر می‌رسد که <b>استکبار جهانی </b>و رژیم صهیونیستی و دولت‌های مرتجع منطقه به دنبال نابودی این موضوعات هستند.</p>
      <p>کارشناس مسائل غرب آسیا گفت: با آنکه برخی <b>اصلاحات</b> مربوط به انتخابات در قانون اساسی لبنان مورد بحث و بررسی قرار گرفته و تصویب شده است و به سمتی رفته‌اند که همه اقوام و طایف در این کشور مشارکت لازم را داشته باشند اما به نظر می‌رسد که این موضوع به هیچ وجه به مذاق دشمنان خوش نیامده و درصدد تخریب آن هستند.</p>
      <p>قنادباشی افزود: از زمانی که ساختار سیاسی جدید در عراق با دموکراسی شکل گرفته است و مردم‌سالاری در این کشور برقرار شده است لذا دشمن تلاش کرده تا این ساختار را زیر سؤال برده و مشکلات این کشور را به ضعف در ساختارها مرتبط بداند.</p>
      <p>وی گفت: مشکلات فعلی عراق فقط اقتصادی و باید براساس برنامه‌های اصولی و اساسی و اقدامات لازم در راستای فسادزدایی حل شود.</p>
      <p>کارشناس مسائل غرب آسیا افزود: مردم عراق و لبنان که در مسیر مقابله با فساد هستند و بنا دارند تا با اجرای برنامه‌های راهبردی و محوری کشور خود را قوی‌تر کنند، باید بدانند که فقط براساس ساختار سیاسی فعلی که در اختیارشان است می‌توانند این موضوع را محقق کنند.</p>
      <p>قنادباشی اظهار داشت: وقتی ناامنی در یک کشور ایجاد شود هیچ چیزی مصون نخواهد ماند و وقتی ناامنی با هرج و مرج شکل بگیرد دیگر نمی‌توان اقدامات سازنده در یک کشور را به عینه دید.</p>
      <p>وی افزود: دشمن با ایجاد ناامنی و اغتشاش در دو کشور عراق و لبنان تمام تلاش خود را به کار گرفته تا هیچ برنامه‌ اقتصادی و اصلاحات لازم شکل نگیرد.</p>
      <p>کارشناس مسائل غرب آسیا گفت: توصیه مقام معظم رهبری به مردم عراق و لبنان کاملاً دلسوزانه بوده و براساس تحلیل‌های واقع‌بینانه صورت گرفته است چرا که اقتدا عراق و لبنان بسیار مهم است و فرمایش‌های اخیر ایشان به منظور آن بوده است که مردم این دو کشور در تله‌های دشمن قرار نگیرند.</p>
      <p>قنادباشی گفت: مردم عراق و لبنان باید بدانند که نباید اسیر برنامه‌های دشمن در افزایش هیجان شده و عصبانی شوند لذا تضعیف ساختار سیاسی و ایجاد ناامنی دسترسی مردم عراق و لبنان را به اهدافشان سخت‌تر خواهد کرد.</p>
      <p>وی افزود: باید فهم و درک لازم از سوی دلسوزان این دو کشور مدنظر مردم عراق و لبنان ایجاد شود و آنها بدانند که عصبانیت‌ها منجربه از بین رفتن زیرساخت‌ها و برنامه‌های ضد فساد و اصلاحات واقعی خواهد شد.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980810029.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-01T10:04:00+00:00"/>
    <meta property="og:title" content="حمایت «الحشد الشعبی» از تظاهرات‌ مسالمت‌آمیز در عراق"/>
    <meta property="og:description" content="به گزارش فارس، فرماندهی سازمان «الحشد الشعبی» (بسیج مردمی) عراق شامگاه گذشته (پنجشنبه) بیانیه‌ای درباره موج جدید تظاهرات‌های این کشور صادر کرد."/>
  </head>
  <body>
    <article>
      <h1>حمایت «الحشد الشعبی» از تظاهرات‌ مسالمت‌آمیز در عراق</h1>
      <address>
        <time datetime="2019-11-01T10:04:00+00:00">01 Nov 2019, 10:04</time>
      </address>
      <p>سازمان «الحشد الشعبی» عراق خود را حامی مطالبات اعتراضات مسالمت‌آمیز دانست و بار دیگر تأکید کرد که در مسائل سیاسی مداخله نمی‌کند.</p>
      <p>به گزارش فارس، فرماندهی سازمان «الحشد الشعبی» (بسیج مردمی) عراق شامگاه گذشته (پنجشنبه) بیانیه‌ای درباره موج جدید تظاهرات‌های این کشور صادر کرد.</p>
      <p>الحشد در این بیانیه گفت: «ما حامی مطالبات تظاهرات مسالمت‌آمیز هستیم و بار دیگر تأکید می‌کنیم که در مسائل سیاسی مداخله نمی‌کنیم».</p>
      <p>شبکه خبری «السومریه» به نقل از این سازمان گزارش داد که «ما نیروهای حافظ امنیت و تمامیت ارضی عراق هستیم و وظیفه ما پشتیبانی از عراق در برابر تروریسم است».</p>
      <p>الحشد الشعبی همچنین از شایعه‌سازی برخی رسانه‌ها در روزهای اخیر مبنی بر اینکه چندین خودرو از مقر «ابو مهدی المهندس» نائب رئیس الحشد از منطقه «الجادریه» خارج شده است، شدیدا انتقاد کرد.</p>
      <p>الجادریه یک منطقه مسکونی در بغداد و یکی از مناطقی است که قشر مرفه این شهر در آن ساکن هستند. بیشتر مسئولان حکومتی، دولتی و قشر ثروتمند بغداد در این محله سکونت دارند.</p>
      <p>الحشد در پایان تصریح کرد که المهندس «هیچ مقر یا منزلی در منطقه الجادریه ندارد بلکه در مقر سازمان الحشد الشعبی واقع در منطقه سبز به کار خود ادامه می‌دهد».</p>
      <p>بسیاری از شبکه‌های ضد دولت عراق و محور مقاومت از جمله رسانه‌های سعودی به ویژه شبکه‌های العربیه و الحدث، از آغاز تظاهرات در عراق دست به شایعه‌پراکنی زده‌اند. البته پخش این شبکه‌ها در عراق متوقف شده است.</p>
      <p>افزون بر این مسئله، منابع امنیتی عراق اخیرا اعلام کردند که یکی از اهداف صحنه‌گردانان خارجی پشت پرده تظاهرات عراق، کشاندن الحشد الشعبی به صحنه اعتراضات هستند.</p>
      <p>منابع مذکور با اشاره به اینکه جرقه اولیه این اعتراضات از چند ماه پیش در امارات و توسط آمریکا برنامه‌ریزی شد، خبر دادند که عربستان سعودی نیز وظیفه تأمین مالی این تظاهرات‌ها را بر عهده دارد.</p>
      <p>بر اساس طرح آمریکا، عربستان و امارات، چند روز پس از آغاز اعتراضات چنان باید وانمود می‌شد که نیروهای امنیتی در برخورد با معترضان ناکارآمد هستند و برخی از مسئولان وابسته به این کشورها به نخست وزیر عراق اعمال فشار کردند تا الحشد را وارد میدان کند و پس از انجام این کار، بر طبل قتل معترضان توسط الحشد بکوبند، ولی تا کنون موفق به انجام این کار نشده‌اند.</p>
      <p>در همین رابطه، دفتر آیت‌الله سیستانی مرجع تقلید شیعیان در عراق شامگاه گذشته مشارکت در تظاهرات مسالمت‌آمیز را حق همه عراقی‌ها دانست، ولی گفت که نباید از اسم مرجعیت سوء استفاده شده و یا تصاویر آن از سوی گروه‌های مشارکت کننده در تظاهرات بالا برده شود.</p>
      <p>مرجعیت عالی شیعیان در عراق بار دیگر از حمایت خود از تظاهرات مسالمت‌آمیز و خواسته‌های اصلاح‌طلبانه معترضان مسالمت‌آمیز حمایت کرده و خواستار عدم ایجاد تفرقه بین آن‌ها شده است.</p>
      <p>برخی از طرفدارن آیت‌الله سیستانی روز گذشته در برخی از شهرهای عراق دست به تظاهرات زدند و بر حمایت خود از وی و مرجعیت دینی عراق تأکید کردند.</p>
      <p> تظاهرات مردمی عراق که دور دوم آن از روز جمعه سوم آبان ماه (۲۵ اکتبر) آغاز شده روز گذشته نیز ادامه یافت، ولی ویژگی مهم تظاهرات دیروز، آرام بودن و مسالمت‌آمیز بودن آن بود.</p>
    </article>
  </body>
</html>
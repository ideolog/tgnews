<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32923/accoppiamento-stereo-prima-generazione-speaker-google-home-mini"/>
    <meta property="og:site_name" content="DDay.it"/>
    <meta property="article:published_time" content="2019-11-01T10:32:00+00:00"/>
    <meta property="og:title" content="La modalità stereo arriva anche su Google Home e Home Mini di prima generazione"/>
    <meta property="og:description" content="Introdotto inizialmente solo per i nuovi Home Max e Nest Mini, l’accoppiamento stereo sta per arrivare anche sui primi Home e Home Mini di Google. La distribuzione del firmware e l’aggiornamento dell’app Home sono iniziate."/>
  </head>
  <body>
    <article>
      <h1>La modalità stereo arriva anche su Google Home e Home Mini di prima generazione</h1>
      <h2>Introdotto inizialmente solo per i nuovi Home Max e Nest Mini, l’accoppiamento stereo sta per arrivare anche sui primi Home e Home Mini di Google. La distribuzione del firmware e l’aggiornamento dell’app Home sono iniziate.</h2>
      <address><time datetime="2019-11-01T10:32:00+00:00">01 Nov 2019, 10:32</time> by <a rel="author">Sergio Donato</a></address>
      <p>Il nuovo <a href="https://www.dday.it/redazione/32867/google-nest-mini-recensione">Nest Mini</a> ha portato in Italia con sé la possibilità di accoppiarsi con un suo simile per diffondere un suono stereo. Gli utenti della prima generazione di Google Home e Home Mini però erano stati esclusi da questa opzione, almeno finora. <b>Google ha infatti iniziato a rendere disponibile l’accoppiamento stereo anche per i dispositivi Home della prima generazione</b>.</p>
      <p>Non c’è una comunicazione ufficiale da parte di Google, <b>ma la distribuzione del firmware e l’aggiornamento dell’app Home per i Google Home e gli Home Mini sembra essere già iniziata in sordina</b>, almeno negli Stati Uniti.</p>
      <p>La scoperta è stata infatti dei colleghi di <a href="https://www.androidpolice.com/2019/10/26/stereo-speaker-pairing-comes-to-the-original-google-home-and-home-mini/">Android Police</a> che hanno ricevuto la piacevole sorpresa di poter effettuare l’accoppiamento stereo per il Google Home e l’Home Mini.</p>
      <figure>
        <img src="https://cdn.dday.it/system/uploads/picture/image/58320/content_small_Screenshot_2019-11-01_Stereo_speaker_pairing_comes_to_the_original_Google_Home_and_Home_Mini.png"/>
      </figure>
      <p>La funzione dovrebbe apparire all’interno delle impostazioni del dispositivo nell’app Google Home, trovando posto dopo la Modalità Notturna. Selezionando l’accoppiamento stereo, l’app chiederà con quale altro altoparlante Google effettuare l’operazione. <b>A questo punto il LED dell’altoparlante scelto lampeggerà e l’app chiederà a quale canale stereo abbinare il diffusore: destro o sinistro</b>.</p>
      <p>Una volta abbinato, l’app prevede la creazione di un nuovo nome, una casa e di una stanza per la coppia di altoparlanti. Questo perché, tra i dispositivi elencati, <b>la coppia avrà un’identità tutta sua</b> che potrà essere scelta qualora si abbia la necessità di ascoltare il suono stereo da una sorgente audio compatibile.</p>
      <p>In modalità di riproduzione stereo, tuttavia, <b>il canale destro perderà l’ascolto sempre attivo dei comandi vocali</b>, per impedire che i due altoparlanti possano sovrapporsi nella funzione di Assistente Google.</p>
    </article>
  </body>
</html>
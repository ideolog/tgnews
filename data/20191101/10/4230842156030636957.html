<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191101-igor-sopel-shho-vidomo-pro-ochilnyka-ternopilskoyi-oda/"/>
    <meta property="og:site_name" content="ФАКТИ"/>
    <meta property="article:published_time" content="2019-11-01T10:37:26+00:00"/>
    <meta property="og:title" content="Ігор Сопель: що відомо про очільника Тернопільської ОДА"/>
    <meta property="og:description" content="1 листопада президент Володимир Зеленський представив нового голову Тернопільської ОДА Ігоря Сопеля. Факти ICTV зібрали найважливішу інформацію про нового очільника держадміністрації."/>
  </head>
  <body>
    <article>
      <h1>Ігор Сопель: що відомо про очільника Тернопільської ОДА</h1>
      <address>
        <time datetime="2019-11-01T10:37:26+00:00">01 Nov 2019, 10:37</time>
      </address>
      <p>1 листопада президент Володимир Зеленський представив нового голову Тернопільської ОДА Ігоря Сопеля. Факти ICTV зібрали найважливішу інформацію про нового очільника держадміністрації.</p>
      <p>Ігор Сопель народився у Хоросткові Тернопільської області в 1974 році. Закінчив Тернопільський національний технічний університет за спеціальністю інженер-механік.</p>
      <p>Протягом 13 років Сопель працював на Хоростківському цукровому заводі, спочатку слюсарем КВПіА, а згодом отримав посаду інженера ТЕЦ.</p>
      <p>Свою підприємницьку діяльність він розпочав у 2003 році.</p>
      <p>З 2010 року Сопель керує структурним підрозділом ТОВ Агробізнес у Хоросткові, а з 2017 року іще і федерацією футболу у місті.</p>
      <p>
        <b>Читайте: </b>
        <a href="https://fakty.com.ua/ua/ukraine/20191101-zelenskyj-predstavyv-novogo-golovu-ternopilskoyi-oda-igorya-sopelya/">Зеленський представив нового голову Тернопільської ОДА Ігоря Сопеля</a>
      </p>
      <p>У політиці підприємець вже не вперше. У період 2010-2015 років був депутатом Хоростківської міської ради. У 2015 році йшов у депутати у міськраду від партії Громадянська позиція.</p>
      <p>Цього року він балотувався на парламентських виборах від мажоритарного округу №166.</p>
      <p>Сопель також зареєстрований як ФОП і торгує продуктами харчування, напоями та тютюновими виробами.</p>
      <p>В його <a href="https://declarations.com.ua/declaration/nacp_813e5f0b-d593-4e07-a800-3b645c38e731">декларації</a> за 2018 рік зазначено, що він заробив 965 тис. грн від підприємницької діяльності. Загальні доходи Сопеля за рік склали трохи більше 1 млн грн.</p>
      <p>Також він має такі грошові активи:</p>
      <ul>
        <li>350 тис. грн;</li>
        <li>$7 тис.;</li>
        <li>€6,5 тис.</li>
      </ul>
      <p>Підприємець має у власності магазин і МАФ, а також 50% квартири у Хоросткові площею 68,2 кв. м.</p>
      <p>Також він вказав, що їздить на автомобілі Toyota Camry 2014 року випуску.</p>
      <p>У нового очільника ОДА є дружина і двоє дітей.</p>
      <p>До слова, 26 жовтня Сергія Гайдая було призначено<a href="https://fakty.com.ua/ua/ukraine/20191026-prezydent-pryznachyv-novogo-golovu-luganskoyi-oda/"> новим головою Луганської ОДА.</a></p>
      <p><b>Фото:</b> <a href="https://www.facebook.com/profile.php?id=100006496277127&amp;sk=photos">Ігор Сопель</a></p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/jedina-ctyrcata-vicecetnych-porodu-na-jizni-morave-ubyva-nejmene-na-hodoninsku-20191031.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T10:01:00+00:00"/>
    <meta property="og:title" content="Jediná čtyřčata. Vícečetných porodů na jižní Moravě ubývá, nejméně na Hodonínsku"/>
    <meta property="og:description" content="Matky na jižní Moravě rodí v posledních letech stále méně dvojčat a trojčat. Oproti období před deseti lety vícečetných porodů ubylo téměř na polovinu. Nejméně se tento trend v posledních třech letech projevil na Hodonínsku."/>
  </head>
  <body>
    <article>
      <h1>Jediná čtyřčata. Vícečetných porodů na jižní Moravě ubývá, nejméně na Hodonínsku</h1>
      <address><time datetime="2019-11-01T10:01:00+00:00">01 Nov 2019, 10:01</time> by <a rel="author">Petr Turek</a></address>
      <p>Dvě dívky tam přivedla na svět Veronika Doležalová. „Jakmile jsem se dověděla, že budeme mít dvojčata, tak jsme se na ně začali připravovat. Důležitá byla především pomoc manžela, který s námi zůstal doma,“ připomněla Doležalová, který nyní pracuje v hodonínském Centru pro rodinu.</p>
      <p>Upozornila, že všechno museli pořizovat dvakrát. Oblečení, postýlku, později židličku i odrážedlo. „Výborné bylo, že se zvýšil rodičovský příspěvek i na druhé dítě. Rodičům dvojčat ale chybí pomoc v tom, aby dostali obě děti do kurzů, jako je třeba plavání. Pokud je táta v práci, tak je těžké sama nosit dvě děti,“ svěřila se Doležalová.</p>
      <figure>
        <img src="https://g.denik.cz/66/12/mimina-hodonin-43-tyden-marie-chalupnikova_denik-150-3x2.jpg"/>
      </figure>
      <aside>
        <a href="https://hodoninsky.denik.cz/miminka/miminka-hodoninska-nasi-novi-obcanci-43-tydne-2019-20191029.html">Miminka Hodonínska - naši noví občánci 43. týdne 2019 Přečíst článek ›</a>
      </aside>
      <p>Na náročnost péče o dvojčata poukázala Dagmar Varmužová z Hodonína. Její synové už chodí do školy. „Naštěstí se kluci navzájem nebudili. Kamarádka, která má také dvojčata, se kvůli nim vůbec nevyspala. Když nemohlo spát jedno dítě, tak budilo i to druhé,“ svěřila se matka Jakuba a Huberta.</p>
      <p>Kluci se především rádi škádlí. „Hlavně je dobré být starší, i když o dvě minuty. Dárků ale dostaneme oba stejně,“ řekl Hubert.</p>
      <p>Za devatenáct let existence kraje přivedly jihomoravské matky na svět téměř tři a půl tisíce dvojčat, pětatřicet trojčat a jedna čtyřčata. Nejvíc z nich se narodilo v roce 2009. Od té doby počty i podíly vícečetných porodů klesají. „Evidujeme výrazně méně dvojčat – čtyři případy oproti devíti v roce 2017,“ hodnotil uplynulý rok primář gynekologicko-porodnického oddělení v Kyjově na Hodonínsku Július Maruška.</p>
      <figure>
        <img src="https://g.denik.cz/35/7c/miminko-16novorozenec04_denik-150-3x2.jpg"/>
      </figure>
      <aside>
        <a href="https://hodoninsky.denik.cz/zpravy_region/vice-malych-obcanu-rodice-novorozenych-deti-dostanou-v-mutenicich-deset-tisic-20190610.html">Více malých občanů? Rodiče novorozených dětí dostanou v Mutěnicích deset tisíc Přečíst článek ›</a>
      </aside>
      <p>Podobná je situace také na největším porodnickém pracovišti v České republice: ve Fakultní nemocnici v Brně, kde se narodí přibližně polovina dětí z kraje. Tamní klinika se specializuje i na péči o vícečetná těhotenství.</p>
      <p>Podle informací z nemocnice stojí za snižováním procenta těchto těhotenství změny v přístupu k asistované reprodukci. To potvrzují i statistiky. „Snížení podílu vícečetných porodů bylo výsledkem změn pravidel pro umělá oplodnění, která začala platit od roku 2012,“ potvrdil Karel Adam z krajské správy Českého statistického ústavu.</p>
      <p>Připomněl, že žena tak od té doby dostává při zákroku pouze jedno embryo na rozdíl od minulých let, kdy získala několik.</p>
      <p>Z nedávných statistik vyplývá, že na Znojemsku už patnáct let čekají na trojčata. A také, že se nejvýrazněji snižuje podíl vícečetných porodů u matek z Vyškovska a Břeclavska. Naopak rodičky dvojčat a trojčat stárnou. „Jejich průměrný věk byl v jednotlivých letech zpravidla až o rok vyšší než průměrný věk matek celkem,“ shrnul Adam. V posledních dvou letech se tak jejich průměrný věk dostal na dvaatřicet roků.</p>
      <figure>
        <img src="https://g.denik.cz/74/15/op_vysadba_stromu_alej_ilustracni1024_denik-150-3x2.jpg"/>
      </figure>
      <aside>
        <a href="https://hodoninsky.denik.cz/zpravy_region/dalsi-sance-novorozencum-z-kyjova-vysadi-jejich-strom-20170830.html">Další šance. Novorozencům z Kyjova vysadí jejich strom Přečíst článek ›</a>
      </aside>
      <p>Těmto ženám má už příští rok pomoci stát. Poslanci nyní projednávají zvýšení příspěvku pro rodiče dvojčat z 330 na 450 tisíc korun za rodičovskou dovolenou. "V současné době je tento návrh projednáván v poslanecké sněmovně, aktuálně je navýšení rodičovské před třetím čtením. Celý návrh musí ještě projednat druhá komora parlamentu, tedy Senát. Účinnost vládního návrhu je nastavena na 1. leden 2020," vysvětlila mluvčí ministerstva práce a sociální věcí Kateřina Brodská.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/457887/%E0%A6%9C%E0%A6%BE%E0%A6%AA%E0%A6%BE%E0%A6%A8-%E0%A6%B8%E0%A6%BE%E0%A6%97%E0%A6%B0%E0%A7%87-%E0%A6%AB%E0%A7%87%E0%A6%B0-%E0%A6%89%E0%A6%A4%E0%A7%8D%E0%A6%A4%E0%A6%B0-%E0%A6%95%E0%A7%8B%E0%A6%B0%E0%A6%BF%E0%A7%9F%E0%A6%BE%E0%A6%B0-%E0%A6%95%E0%A7%8D%E0%A6%B7%E0%A7%87%E0%A6%AA%E0%A6%A3%E0%A6%BE%E0%A6%B8%E0%A7%8D%E0%A6%A4%E0%A7%8D%E0%A6%B0-%E0%A6%AA%E0%A6%B0%E0%A7%80%E0%A6%95%E0%A7%8D%E0%A6%B7%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-01T10:27:00+00:00"/>
    <meta property="og:title" content="জাপান সাগরে ফের উত্তর কোরিয়ার ক্ষেপণাস্ত্র পরীক্ষা"/>
    <meta property="og:description" content="অনলাইন ডেস্ক ॥ আবারও ক্ষেপণাস্ত্র পরীক্ষা চালাল উত্তর কোরিয়া। এবার জাপান সাগরে ক্ষেপণাস্ত্র পরীক্ষা চালায় দেশটি। বৃহস্পতিবার উপকূল থেকে সাগরের দিকে পরপর দু’টি ক্ষেপণাস্ত্র নিক্ষেপ করা হয়। এ নিয়ে চলতি বছর ১২তম বারের মতো ক্ষেপণাস্ত্র পরীক্ষা চালাল দেশটি। খবর বিবিসির। উত্তর কোরিয়ার সামরিক বাহিনী এক বিবৃতিতে ক্ষেপণাস্ত্র ..."/>
  </head>
  <body>
    <article>
      <h1>জাপান সাগরে ফের উত্তর কোরিয়ার ক্ষেপণাস্ত্র পরীক্ষা</h1>
      <address>
        <time datetime="2019-11-01T10:27:00+00:00">01 Nov 2019, 10:27</time>
      </address>
      <figure>
        <img src="http://www.dailyjanakantha.com/files/201911/1572607644_01.jpeg"/>
      </figure>
      <p>অনলাইন ডেস্ক ॥ আবারও ক্ষেপণাস্ত্র পরীক্ষা চালাল উত্তর কোরিয়া। এবার জাপান সাগরে ক্ষেপণাস্ত্র পরীক্ষা চালায় দেশটি।</p>
      <p>বৃহস্পতিবার উপকূল থেকে সাগরের দিকে পরপর দু’টি ক্ষেপণাস্ত্র নিক্ষেপ করা হয়। এ নিয়ে চলতি বছর ১২তম বারের মতো ক্ষেপণাস্ত্র পরীক্ষা চালাল দেশটি। খবর বিবিসির।</p>
      <p>উত্তর কোরিয়ার সামরিক বাহিনী এক বিবৃতিতে ক্ষেপণাস্ত্র পরীক্ষার বিষয়টি নিশ্চিত করে জানিয়েছে, তারা জাপান সাগরে দুটি ক্ষেপণাস্ত্র নিক্ষেপ করেছে এবং এ পরীক্ষা সফল হয়েছে।</p>
      <p>জাপানের প্রতিরক্ষা মন্ত্রণালয়ের পক্ষ থেকেও বিষয়টি নিশ্চিত করা হয়েছে।</p>
      <p>তবে ক্ষেপণাস্ত্র দু’টি জাপান সমুদ্রের বিশেষ অর্থনৈতিক অঞ্চলের বাইরে পড়েছে বলে জানিয়েছে জাপানের কোস্টগার্ড। অবশ্য ক্ষেপণাস্ত্রগুলো কি পাল্লার এবং কতটুকু দূরত্ব অতিক্রম করেছে সে সম্পর্কে বিস্তারিত জানায়নি কোনো দেশ।</p>
      <p>গত মাসের গোড়ার দিকে উত্তর কোরিয়া সাবমেরিন থেকে নিক্ষেপযোগ্য নতুন ধরনের একটি ক্ষেপণাস্ত্রের পরীক্ষা চালানোর দাবি করেছিল। ক্ষেপণাস্ত্রটি পরমাণু অস্ত্র বহনে সক্ষম বলেও জানিয়েছিল তারা। সাবমেরিন থেকে ছোঁড়া সম্ভব এমন ক্ষেপণাস্ত্রগুলোকে সাধারণত খুব কাছে চলে আসার আগে শনাক্ত করা কঠিন।</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/produktoviy-rinok-v-kiyevi-planuyut-zabuduvati-30-poverhovim-bagatofunkcionalnim-kompleksom-328100_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T10:57:00+00:00"/>
    <meta property="og:title" content="Продуктовий ринок в Києві планують забудувати 30-поверховим &quot;багатофункціональним комплексом&quot;"/>
    <meta property="og:description" content="При цьому ділянка належить до історичного ареалу Києва.  "/>
  </head>
  <body>
    <article>
      <h1>Продуктовий ринок в Києві планують забудувати 30-поверховим "багатофункціональним комплексом"</h1>
      <h2>При цьому ділянка належить до історичного ареалу Києва.  </h2>
      <address>
        <time datetime="2019-11-01T10:57:00+00:00">01 Nov 2019, 10:57</time>
      </address>
      <p>Департамент містобудування та архітектури КМДА видав ТОВ "Манхеттен Інвест" містобудівні умови та обмеження на реконструкцію нежитлових будівель продовольчого ринку "Деміївський" по вул. Ізюмська, 1 під багатофункціональний комплекс. Відповідний наказ 26 вересня підписав в.о. обов'язків директора Департаменту Олександр Яструбенко. Згідно з ним <a href="https://dt.ua/ECONOMICS/v-ukrayini-dozvolyat-buduvati-budivli-vische-150-metriv-326132_.html"><b>висота будівель після реконструкції</b></a> становитиме щонайменше 85,6 м, або орієнтовно 30 поверхів.</p>
      <p>Як зазначають "<a href="http://nashigroshi.org/2019/11/01/na-mistsi-rynku-demiivs-kyy-vyroste-30-poverkhovyy-bahatofunktsional-nyy-kompleks/">Наші гроші</a>", відповідно до Генплану ділянка є територією громадських будівель та споруд, де житлова забудова заборонена. Втім, попри це у МУО зазначено дані, як при проектуванні забудови вираховувати щільність населення в межах житлової забудови. При цьому в Києві неодноразово зустрічалися випадки, коли під виглядом "багатофункціональних комплексів" насправді будували житлові комплекси із магазинами, офісами та кафе на перших поверхах.</p>
      <p>"Реконструкція" ринку "Деміївський" запланована на трьох комунальних ділянках загальною площею 1,17 га, які ТОВ "Манхеттен Інвест" отримало в оренду 1 березня 2018 року на підставі рішення Київради.</p>
      <p>Київрада передала ділянки фірмі в оренду на 25 років для експлуатації та обслуговування нежитлових будівель і споруд на вул. Ізюмській, 1 у зв'язку з набуттям фірмою права власності на ці приміщення загальною площею 4613 кв м у 2017 році. Цільове призначення вказаних ділянок є "для будівництва та обслуговування будівель торгівлі". Відповідно до МУО, забудовник це цільове призначення ділянки має змінити, привівши його у відповідність до намірів забудови.</p>
      <p>Також у МУО вказується, що ділянки по вул. Ізюмській, 1 потрапляють в межі Історичного центру міста Києва, історичного ареалу, центральної планувальної зони, тому при розробці проекту фірма зобов'язана отримати висновок від уповноважених органів охорони культурної спадщини.</p>
      <p>Окрім цього ділянки потрапляють в санітарно-захисну зону від промислових об'єктів та в зону забруднення ґрунтів Цезієм-137, в зону підтоплень природного та техногенного характеру, в зону звукового тиску до 75 дБ та в зону особливого контролю (смуги повітряних підходів). Також частина ділянки потрапляє в охоронну зону повітряних ліній електропередач.</p>
      <p>Зазначимо, що у 2004-2010 роках ТОВ "Манхеттен" отримало 1,17 га по вул. Ізюмській, 1 в оренду для будівництва ринку "Деміївський", але згодом відмовилося від права користування ділянкою на користь ТОВ "Манхеттен Інвест" внаслідок передачі майна.</p>
      <p>Засновником і директором ТОВ "Манхеттен Інвест" є Олександра Гнітецька. ТОВ "Манхеттен Інвест" входить до складу засновників ТОВ "Манхеттен" разом з Олегом Брігінцем та Юрієм Карабанем. Керівником ТОВ "Манхеттен" є Сергій Рашко.</p>
      <p>У 2016 та у березні 2019 рр <a href="https://dt.ua/UKRAINE/vnochi-v-kiyevi-goriv-demiyivskiy-rinok-217187_.html"><b>на Деміївському ринку у Києві сталися великі пожежі.</b></a></p>
      <footer>За матеріалами: <a href="https://dt.ua/go/aHR0cDovL25hc2hpZ3Jvc2hpLm9yZy8=">Наші гроші</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/genprokuratura-vidkrila-spravu-za-faktom-vislovlyuvan-deputatki-fedini-na-adresu-zelenskogo-636971.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T10:38:00+00:00"/>
    <meta property="og:title" content="Генпрокуратура відкрила справу за фактом висловлювань депутатки Федини на адресу Зеленського"/>
    <meta property="og:description" content="Депутата від фракції «Слуга народу» Олександр Качура виклав у Facebook фото з номером кримінального провадження - №42019000000002276"/>
  </head>
  <body>
    <article>
      <h1>Генпрокуратура відкрила справу за фактом висловлювань депутатки Федини на адресу Зеленського</h1>
      <address>
        <time datetime="2019-11-01T10:38:00+00:00">01 Nov 2019, 10:38</time>
      </address>
      <h4>Депутата від фракції «Слуга народу» Олександр Качура виклав у Facebook фото з номером кримінального провадження - №42019000000002276</h4>
      <p>Генеральна прокуратура відкрила кримінальне провадження за фактом висловлювань депутатки Верховної Ради Софії Федини із фракції «Європейська солідарність» і легендарної волонтерки Марусі Звіробій на адресу президента Володимира Зеленського. Про це йдеться в повідомленні депутата від фракції «Слуга народу» Олександра Качури у <a href="https://www.facebook.com/photo.php?fbid=2133444796951552&amp;set=a.1728602570769112&amp;type=3&amp;theater">Facebook</a>.</p>
      <p>«Передайте хтось Звіробій і Федині номер кримінального провадження, щодо їхніх закликів до вбивства людини і повалення державної влади», - написав він.</p>
      <p>Також Качура додав фото з номером кримінального провадження - №42019000000002276.</p>
      <figure>
        <img src="https://glavcom.ua/img/forall/users/106/10697/screenshot_6_01.jpg"/>
      </figure>
      <p>Як повідомлялось, 28 жовтня партія «Слуга народу» <a href="https://glavcom.ua/news/sluga-narodu-vimagatime-rozsliduvati-vislovlyuvannya-deputatki-fedini-na-adresu-zelenskogo-635791.html">має намір просити правоохоронців розслідувати висловлювання депутата Верховної Ради Софії Федини</a> із фракції «Європейська солідарність» на адресу президента Володимира Зеленського. Про це на погоджувальній раді повідомив перший заступник голови фракції Олександр Корнієнко.</p>
      <p>«Ми вважаємо, що недопустима з боку депутата така діяльність, тому що є інституції, заповіді Божі, не можна робити привселюдно таких речей. Наша фракція буде звертатися до правоохоронних органів з мотивацією, чи є там перспективи», - сказав він.</p>
      <p>Корнієнко нагадав висловлювання Федини на її YouTube-каналі, де вона говорить, що Зеленський своєю діяльністю повертає в Україну окупанта, і називає можливі небезпеки на фронті.</p>
      <p>Федина висловила обурення спілкуванням Зеленського із добровольцями в Золотому, додавши, що президент поводиться так, ніби вважає себе безсмертним. Вона зазначила, що так розмовляти із захисниками «навіть не всі сєпари дозволяли».</p>
      <p>«Хтось думає, що він безсмертний», - сказала, зокрема, Федина.</p>
      <figure>
        <iframe src="https://www.youtube.com/embed/-_z9LNgQkbs" width="580" height="390" data-service="Youtube" scrolling="no"/>
      </figure>
      <p>«Там ненароком може вибухнути граната, а знаєш, там обстріли бувають абсолютно випадково. А чесно кажучи, було б краще за все відвідувати, якби це все сталося під час московських обстрілів», - звернулася депутат до Зеленського.</p>
      <p>При цьому Корнієнко зазначив, що у «Слуги народу» немає претензій до співрозмовниці депутата на відео – учасниці ООС Марусі Звіробій.</p>
      <p>На неприпустимість таких висловлювань вказав також перший заступник голови Ради Руслан Стефанчук, а спікер Дмитро Разумков доручив комітету з питань регламенту, депутатської етики та організації роботи парламенту розглянути цей випадок.</p>
      <p>Нагадаємо, що 25-26 жовтня президент <a href="https://glavcom.ua/ru/video/mne-zayti-oruzhie-zabrat-zelenskiy-v-zolotom-poskandalil-s-dobrovolcem-video-635499.html">Зеленський перебував з візитом в Луганській області.</a> Будучи в Золотому, він дізнався від місцевих жителів про те, що в одному з будинків оселилися <a href="https://glavcom.ua/country/incidents/zelenskij-podilivsja-vrazhennjami-vid-svogo-vizitu-na-luganshchinu-meshkantsi-sturbovani-635523.html">озброєні люди – представники «Національного корпусу</a>», які виступають проти розведення сил в цьому місці.</p>
      <p>Президент поспілкувався з бійцями про ситуацію на Донбасі, а наприкінці<a href="https://glavcom.ua/video/z-javilosja-povne-video-spilkuvannja-zelenskogo-z-natskorpusom-v-zolotomu-635650.html"> між Зеленським і бійцем Денисом Янтарем сталася сварка</a>, коли президент обурився переведенням теми на політику.</p>
      <related>
        <a href="https://glavcom.ua/news/zakliki-vbiti-zelenskogo-neklyudov-podaruvav-fedini-kriminalniy-kodeks-636113.html"/>
        <a href="https://glavcom.ua/news/zakliki-vbiti-zelenskogo-partiya-sluga-narodu-zrobila-zayavu--636061.html"/>
        <a href="https://glavcom.ua/news/sluga-narodu-vimagatime-rozsliduvati-vislovlyuvannya-deputatki-fedini-na-adresu-zelenskogo-635791.html"/>
      </related>
    </article>
  </body>
</html>
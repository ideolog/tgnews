<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/01/suriye-de-turk-ve-rus-ortak-kara-devriyesi-basladi"/>
    <meta property="og:site_name" content="euronews"/>
    <meta property="article:published_time" content="2019-11-01T10:06:44+00:00"/>
    <meta property="og:title" content="Suriye'de Türk ve Rus ortak kara devriyesi başladı"/>
    <meta property="og:description" content="Suriye'de 'güvenli bölge' uygulamaları kapsamında Türk ve Rus askerlerince Fırat'ın doğusunda gerçekleştirilecek ilk ortak kara devriyesi başladı."/>
  </head>
  <body>
    <article>
      <h1>Suriye'de Türk ve Rus ortak kara devriyesi başladı</h1>
      <address><time datetime="2019-11-01T10:06:44+00:00">01 Nov 2019, 10:06</time> by <a rel="author">Euronews </a></address>
      <p>Suriye'de 'güvenli bölge' uygulamaları kapsamında Türk ve Rus askerlerince Fırat'ın doğusunda gerçekleştirilecek ilk ortak kara devriyesi başladı.</p>
      <p>Soçi'de varılan uzlaşı gereği her iki ülkenin askeri güçlerinin sınır hattında devriye görevine başladıklarını duyurdu. Bu kapsamda sınır hattına zırhlı araç sevkıyatı yapılırken, devriye öncesi bomba imha timleri tuzaklanan el yapımı patlayıcıları etkisiz hale getirdi.</p>
      <p>Türkiye Cumhurbaşkanı Recep Tayyip Erdoğan, çarşamba günü ortak devriye harekatının Türkiye sınırından Suriye'ye 7 kilometre genişliğinde bir alanda yapılacağını açıklamıştı.</p>
      <figure>
        <iframe data-src="https://twitter.com/euronewses/status/1190195102553120768" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Orgeneral Güler Rus mevkidaşıyla telefonda görüştü</h3>
      <p>Öte yandan Türk Silahlı Kuvvetleri'nin (TSK) Twitter hesabından yapılan açıklamada, Orgeneral Yaşar Güler'in, Rus mevkidaşı Orgeneral Valery Gerasimov ile telefon görüşmesi gerçekleştirdiği bildirildi.</p>
      <p>Milli Savunma Bakanlığı ise Rusya Federasyonu ile Soçi'de varılan mutabakat çerçevesinde taktik ve teknik hususları görüşmek üzere ikinci Rus Askeri Heyeti'nin bugün Ankara'ya geleceğini açıkladı.</p>
      <p>Bakanlığın Twitter hesabından yapılan açıklamada, "Rusya Federasyonu ile 22 Ekim 2019 tarihinde Soçi'de varılan mutabakat çerçevesinde taktik ve teknik hususları görüşmek üzere ikinci Rus Askeri Heyeti'nin bugün Ankara’ya gelmesi planlandı." denildi.</p>
      <p>Milli Savunma Bakanlığı geçtiğimiz günlerde (MSB), Rasulayn'ın güneydoğusunda arama tarama faaliyeti sırasında Suriye ordusu mensubu olduğunu iddia eden 18 kişinin yakalandığını duyurmuştu.</p>
      <p>Moskova ve Ankara, 22 Ekim'de 10 maddelik mutabakatta anlaşarak bölgeyi kontrol eden YPG önderliğindeki SDG'ye Türkiye sınırının 30 kilometre güneyine inmeleri için 150 saat vermiş, iki ülke ortak devriye ve arazi taraması yapılması konusunda el <a href="https://tr.euronews.com/2019/10/22/canli-ateskesin-bitimine-saatler-kala-kritik-erdogan-putin-gorusmesi">sıkışmıştı</a>.</p>
      <ul>
        <li>
          <b>
            <a href="https://tr.euronews.com/2019/10/29/turkiye-suriye-ordusu-mensubu-18-askeri-yakaladigini-duyurdu">Türkiye, Rasulayn bölgesinde Suriye ordusu mensubu olduğunu iddia eden 18 kişiyi yakaladı</a>
          </b>
        </li>
        <li>
          <a href="https://tr.euronews.com/2019/10/31/erdogan-gerekirse-tek-basimiza-resulayn-ile-tel-abyad-arasinda-multeci-sehri-kuracagiz">
            <b>Erdoğan: Gerekirse tek başımıza Resulayn ile Tel Abyad arasında mülteci şehri kuracağız</b>
          </a>
        </li>
      </ul>
    </article>
  </body>
</html>
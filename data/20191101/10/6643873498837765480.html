<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/GGXBdx/skadetroebbel-for-solskjaer-kan-miste-cuphelten-mot-kings-bournemouth"/>
    <meta property="og:site_name" content="Bergens Tidende"/>
    <meta property="article:published_time" content="2019-11-01T10:37:30+00:00"/>
    <meta property="og:title" content="Skadetrøbbel for Solskjær: Kan miste cuphelten mot Kings Bournemouth"/>
    <meta property="og:description" content="Marcus Rashford scoret et formidabelt mål i ligacupen mot Chelsea onsdag, men Manchester United-måltyven kan gå glipp av ligakampen mot Bournemouth."/>
  </head>
  <body>
    <article>
      <h1>Skadetrøbbel for Solskjær: Kan miste cuphelten mot Kings Bournemouth</h1>
      <h2>Marcus Rashford scoret et formidabelt mål i ligacupen mot Chelsea onsdag, men Manchester United-måltyven kan gå glipp av ligakampen mot Bournemouth.</h2>
      <address><time datetime="2019-11-01T10:37:30+00:00">01 Nov 2019, 10:37</time> by <a rel="author">NTB</a></address>
      <p>Marcus Rashford scoret et formidabelt mål i ligacupen mot Chelsea onsdag, men Manchester United-måltyven kan gå glipp av ligakampen mot Bournemouth.</p>
      <p>Det røpet Ole Gunnar Solskjær da han møtte pressen fredag.</p>
      <p>Rashford haltet av banen etter kampslutt mot Chelsea, og også midtstopperne Harry Maguire og Victor Lindelöf sliter etter å ha pådratt seg smeller.</p>
      <p>
        <a href="https://www.bt.no/sport/i/0nqQ06/rashfords-frisparkperle-sendte-united-og-solskjaer-videre-til-kvartfina">Les også<br/>Rashfords frisparkperle sendte United og Solskjær videre til kvartfinale</a>
      </p>
      <p>– Det er fortsatt tidlig. Forhåpentligvis kan vi få dem tilbake på banen lørdag. De fikk litt behandling i går, mer i dag og skal ha en lett trening. Jeg håper at de blir klare, men jeg kan ikke si noe sikkert, sa Solskjær.</p>
      <p>Han var desto klarere på at trioen Axel Tuanzebe, Nemanja Matic og Luke Shaw går glipp av lørdagens bortekamp på grunn av skade.</p>
      <p>– De er ikke spilleklare. Sannsynligvis er de det etter landskamppausen, sa United-manageren.</p>
      <h3>Vinden snur?</h3>
      <p>Etter skadeproblemer og sportslig motgang tidligere i høst, har United fått en viss i seilene de siste ukene. 11 strake kamper uten seier på bortebane er avløst av tre strake seirer på fremmed gress den siste tiden.</p>
      <p>Den siste av dem kom på Stamford Bridge onsdag da Chelsea ble ekspedert ut av ligacupen. United vant åttedelsfinalen 2–1 etter to scoringer av formsterke Marcus Rashford. Den siste var et praktfullt langskudd fra rundt 30 meter.</p>
      <p>I forrige helgs Premier League-møte med Norwich var det også framgang å spore. Kanarifuglene, som sliter i motvind etter en frisk innledning på sesongen, ble slått 3–1 av et United-mannskap som så friskere ut enn på lenge.</p>
      <p>Seieren løftet Solskjærs mannskap til sjuendeplass på tabellen. Opp til Arsenal på femteplass skiller det kun tre poeng, mens det er ytterligere fire poeng opp til lagene i topp fire.</p>
      <h3>Advarer mot King &amp; co.</h3>
      <p>Lørdag er det bortekamp mot et Bournemouth-lag som ikke har vunnet på fire kamper i ligaen. Solskjær er samtidig bevisst på trusselen Joshua King og lagkameratene utgjør for hans eget lag.</p>
      <p>– Det kommer til å bli en tøff kamp. De har raske spisser som løper i bakrom og er direkte i stilen. Joshua, Wilson, Solanke og Fraser. Det er overraskende at de ikke har scoret mer. Det handler sikkert om små marginer det også, sa kristiansunderen fredag.</p>
      <p>– Forhåpentligvis klarer vi å få det første målet, tilføyde han.</p>
      <p>Bournemouth er nummer ni i Premier League så langt.</p>
      <related>
        <h4>Les også</h4>
        <a href="https://www.bt.no/sport/i/4qlB3V/droemmetrekning-for-solskjaer-og-manchester-united"/>
        <a href="https://www.bt.no/sport/i/g7xwPk/manchester-united-angriper-hyller-solskjaer-han-er-en-av-de-store-av"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/btmeninger/debatt/i/OpXrPl/jeg-er-sjokkert-over-oedeleggelsene-paa-floeyen"/>
        <a href="https://www.bt.no/nyheter/lokalt/i/RRXrGr/nektar-aa-vise-fram-kommunikasjon-om-skule-app"/>
        <a href="https://www.bt.no/btmeninger/debatt/i/lAaV47/gjenbruk-er-mote-forkledd-som-miljoebevissthet"/>
        <a href="https://www.bt.no/kultur/i/WbX6MG/slik-gikk-det-da-dennis-reksten-moette-kong-harald"/>
        <a href="https://www.bt.no/nyheter/lokalt/i/y3JO6g/meteorologen-har-flere-gode-nyheter"/>
      </related>
      <ol>
        <li>
          <a href="https://www.bt.no/tag/Engelsk_fotball">Engelsk fotball</a>
        </li>
        <li>
          <a href="https://www.bt.no/tag/Ligacupen">Ligacupen</a>
        </li>
        <li>
          <a href="https://www.bt.no/tag/Marcus_Rashford">Marcus Rashford</a>
        </li>
        <li>
          <a href="https://www.bt.no/tag/Premier_League">Premier League</a>
        </li>
        <li>
          <a href="https://www.bt.no/tag/Ole_Gunnar_Solskj%C3%A6r">Ole Gunnar Solskjær</a>
        </li>
      </ol>
    </article>
  </body>
</html>
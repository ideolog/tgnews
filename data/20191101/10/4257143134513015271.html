<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/01/egy-konyvbe-ontottek-a-77-legjobb-levest"/>
    <meta property="og:site_name" content="infostart"/>
    <meta property="article:published_time" content="2019-11-01T10:00:00+00:00"/>
    <meta property="og:title" content="Egy könyvbe öntötték a 77 legjobb levest"/>
    <meta property="og:description" content="A címe egész egyszerűen: Leveskönyv. Az ételek történetével is foglalkozik, Vinkó József, a Magyar Konyha főszerkesztője jegyzi. Őt kérdeztük."/>
  </head>
  <body>
    <article>
      <h1>Egy könyvbe öntötték a 77 legjobb levest</h1>
      <address><time datetime="2019-11-01T10:00:00+00:00">01 Nov 2019, 10:00</time> by <a rel="author">Infostart / InfoRádió</a></address>
      <h3>A címe egész egyszerűen: Leveskönyv. Az ételek történetével is foglalkozik, Vinkó József, a Magyar Konyha főszerkesztője jegyzi. Őt kérdeztük.</h3>
      <p>A könyvecske eleje szerint sokak úgy tartják, lovas nemzet vagyunk, de Vinkó József gasztronómiai szakújságíró, a Leveskönyv szerzője szerint inkább "levesnemzet".</p>
      <p>"A leves megkülönböztetett helyen áll a magyar étkezésben, hiszen egyrészt délben és este is fogyasztjuk, másrészt nem tekintünk komplettnek egy ebédet, ha nincs benne leves" - mondta az InfoRádióban Vinkó József.</p>
      <p>Szerinte a húsleves, a hatalmas tálban, merőkanállal, gőzölögve, amit a nagymama behozott vasárnap, ez adta meg azt az áhítatot, családiasságot, amit már Csokonai Vitéz Mihály is észrevett; a Dorottyában a dámák állandóan fecsegnek, de amikor megjelenik az ízletes húsleves, akkor egy pillanatra csönd lesz.</p>
      <p>A "zacskós leves" korában - mint rámutatott - porított Újházi-kakaslevest reklámoznak, ennél viccesebb már a földön nincsen Vinkó József szerint. Hogy miért? Mert "ez volt az a híres leves, amit</p>
      <blockquote>Debrecenbe utazva, kálvinista kakasokat szerezve (mert ezek izmaiban benne van 4 év szerelmi élete) kell elkészíteni, azokat kellett hét óráig, 60 fokon, gyöngyözve főzni, hogy kijöjjön minden íz és zamat.</blockquote>
      <p>Ezt porítva, zacskós leves formájában árulni, nátrium-glutamáttal ízesítve, tényleg a non-plus-ultrája a gasztronómia züllésének" - fejtette ki a gasztronómiai szakértő.</p>
      <p>A kötetben összegyűjtöttek 77 klasszikus ételt - az Illyés Gyula-féle 77 magyar népmese mintájára -, a rántott leves, a kőleves, az egyszerű kenyérleves ugyanúgy megtalálható benne, mint a bonyolultabb, rangosabb ételek Jókaitól, Újházitól, Pethestől.</p>
      <p>"Alapanyagok, technológiák, trükkök, tálalások is szerepelnek benne.</p>
      <blockquote>Minden levest lefőztünk, nem innen-onnan összekapart recepteket kap az olvasó.</blockquote>
      <p>Fotóval, részletfotókkal, gyönyörűen tálalva kínáljuk, a legjobb séfektől, de egyszerűen, hogy bárki megcsinálhassa" - fogalmazott Vinkó József.</p>
      <p>
        <i>Nyitókép: Pxhere</i>
      </p>
      <p>
        <b>Kapcsolódó hang</b>
      </p>
      <p>Leveskönyv - Vinkó József</p>
      <figure>
        <audio src="https://infostart.hu/audio/00004/00004cb9b.mp3"/>
      </figure>
      <p> </p>
    </article>
  </body>
</html>
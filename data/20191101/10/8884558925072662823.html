<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/pri-preckanju-meje-v-kolpi-utonila-moska"/>
    <meta property="og:site_name" content="Primorske novice"/>
    <meta property="article:published_time" content="2019-11-01T10:55:53+00:00"/>
    <meta property="og:title" content="Pri prečkanju meje v Kolpi utonila moška"/>
    <meta property="og:description" content="Gasilci iz Črnomlja so v četrtek iz Kolpe med vasjo Vukovci in Kovačjim gradom potegnili dve moški trupli. Moška - enega so iz Kolpe potegnili dopoldne, drugega popoldne - naj bi po prvih zbranih obvestilih utonila pri poskusu nezakonitega prestopa državne meje, so sporočili policisti."/>
  </head>
  <body>
    <article>
      <h1>Pri prečkanju meje v Kolpi utonila moška</h1>
      <address><time datetime="2019-11-01T10:55:53+00:00">01 Nov 2019, 10:55</time> by <a rel="author">STA</a></address>
      <p>
        <b>Gasilci iz Črnomlja so v četrtek iz Kolpe med vasjo Vukovci in Kovačjim gradom potegnili dve moški trupli. Moška - enega so iz Kolpe potegnili dopoldne, drugega popoldne - naj bi po prvih zbranih obvestilih utonila pri poskusu nezakonitega prestopa državne meje, so sporočili policisti.</b>
      </p>
      <figure>
        <img src="https://static.primorske.si/foto/highres/gnweb/718069_kolpa.jpg"/>
        <figcaption>Reka Kolpa Foto: Sta</figcaption>
      </figure>
      <p><b>ČRNOMELJ</b> &gt; Kriminalisti in policisti so opravili ogled kraja, o dogodku so obvestili dežurnega preiskovalnega sodnika in okrožno državno tožilko. Točen vzrok smrti bodo ugotovili s sanitarno obdukcijo. Za pomoč pri ugotavljanju identitet so kriminalisti že zaprosili tuje varnostne organe, so zapisali v današnjem sporočilu Policijske uprave Novo mesto.</p>
      <p>Na območju novomeške policijske uprave so sicer v zadnjih 24 urah prijeli 21 tujih državljanov, ki so nezakonito prestopili mejo med Hrvaško in Slovenijo.</p>
      <p>Krški policisti, ki varujejo zeleno mejo, so v četrtek zjutraj v Kostanjevici na Krki prijeli državljana Pakistana, ki je nelegalno prišel v Slovenijo. Črnomaljski policisti so v Ručetni vasi prijeli državljana Afganistana in Pakistana, ki sta v Slovenijo vstopila izven mejnih prehodov. Pri Zapudju so popoldne prijeli dva državljana Irana. Šentjernejski policisti so skupaj z novomeškimi na območju Cerovega Loga prijeli 15 državljanov Sirije in državljana Iraka.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/424896/exw-frenwn-sth-rodo-isws-taxidepsoyn-sth-mytilhnh-mesw-toyrkias"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-01T10:45:02+00:00"/>
    <meta property="og:title" content="Έξω φρενών στη Ρόδο! Ίσως ταξιδέψουν στη Μυτιλήνη …μέσω Τουρκίας"/>
    <meta property="og:description" content="Επιστολή διαμαρτυρίας στην Ελληνική Ποδοσφαιρική Ομοσπονδία (ΕΠΟ) σχετικά με τη μη αποδοχή του αιτήματος που κατέθεσε για να αγωνιστεί με τον Αιολικό στη Μυτιλήνη το Σάββατο 9 Νοεμβρίου στις 11 π.μ., απέστειλε η διοίκηση της Ρόδου."/>
  </head>
  <body>
    <article>
      <h1>Έξω φρενών στη Ρόδο! Ίσως ταξιδέψουν στη Μυτιλήνη …μέσω Τουρκίας</h1>
      <h2>Κάνουν λόγο για μεροληπτική στάση της ΕΠΟ σχετικά με τον ορισμό του εκτός έδρας αγώνα με τον Αιολικό</h2>
      <address>
        <time datetime="2019-11-01T10:45:02+00:00">01 Nov 2019, 10:45</time>
      </address>
      <p>
        <b>Επιστολή διαμαρτυρίας στην Ελληνική Ποδοσφαιρική Ομοσπονδία (ΕΠΟ) σχετικά με τη μη αποδοχή του αιτήματος που κατέθεσε για να αγωνιστεί με τον Αιολικό στη Μυτιλήνη το Σάββατο 9 Νοεμβρίου στις 11 π.μ., απέστειλε η διοίκηση της Ρόδου.</b>
      </p>
      <p>Οι «πράσινοι» κάνουν λόγο για «μεροληπτική στάση» και ζητούν τουλάχιστον να παίξουν την ίδια ημέρα στις 3 μ.μ. και να επιστρέψουν στη βάση τους …μέσω Τουρκίας καθώς δεν υπάρχει άλλος τρόπος. Αναλυτικά, το κείμενο της επιστολής, αναφέρει τα ακόλουθα:</p>
      <p>«Μετά από το αίτημά μας για μετάθεση της ημέρας και ώρας του αγώνα με τον Αιολικό παρακαλούμε σημειώστε πως με επιβάρυνσή μας επιπλέον μιας διανυκτέρευσης και νέων εισιτηρίων, θα σας παρακαλούσαμε να ορίσετε τον αγώνα το Σάββατο 09/11/2019 στις 15:00.</p>
      <p>Σημειώστε πως η ομάδα μας θεωρεί την απορριπτική απόφασή σας στην αρχική μας πρόταση πέραν αυτών που αναφέρονται στην Προκήρυξη, ως ιδιαίτερα μεροληπτική, αφού άλλωστε και η μετάθεση αγωνιστικών της συγκεκριμένης ομάδας, έδωσε την ευκαιρία στην ίδια να ενεργήσει αναλόγως με επιπλέον μετεγγραφές.</p>
      <p>Η μετάθεση μάλιστα του πρωταθλήματος για περίπου ένα μήνα, λόγω υποχρεώσεων και συμμετοχής του Αιολικού σε αγώνες κυπέλλου θεωρείται «παγκόσμια πρωτοτυπία». Σας γνωρίζουμε πως λόγω της απόρριψης του αιτήματός μας το κόστος για τη μεταφορά της ομάδας μας στη Μυτιλήνη αυξάνεται στο διπλάσιο ενώ για την επιστροφή στη Ρόδο, λόγω έλλειψης μεταφορικών μέσων και θέσεων, μπορεί να πραγματοποιηθεί μέσω… Τουρκίας!</p>
      <p>Ελπίζουμε το αίτημά μας για διεξαγωγή του αγώνα το Σάββατο 09/11/2019 στις 15:00, να θεωρηθεί πλέον εύλογο από την Επιτροπή σας».</p>
    </article>
  </body>
</html>
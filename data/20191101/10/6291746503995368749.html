<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/01/netflix-novembre-novita-catalogo/"/>
    <meta property="og:site_name" content="Il Post"/>
    <meta property="article:published_time" content="2019-11-01T10:08:52+00:00"/>
    <meta property="og:title" content="Netflix Italia: le novità di novembre"/>
    <meta property="og:description" content="Il documentario su Diego Maradona, le nuove stagioni di &quot;The End of the F***ing World&quot; e &quot;The Crown&quot; e soprattutto &quot;The Irishman&quot;, di Martin Scorsese"/>
  </head>
  <body>
    <article>
      <h1>Netflix Italia: le novità di novembre</h1>
      <h2>Il documentario su Diego Maradona, le nuove stagioni di "The End of the F***ing World" e "The Crown" e soprattutto "The Irishman", di Martin Scorsese</h2>
      <address>
        <time datetime="2019-11-01T10:08:52+00:00">01 Nov 2019, 10:08</time>
      </address>
      <p>Da oggi nel campo dei contenuti in streaming c’è un nuovo giocatore, Apple TV+, ma per un bel po’ il principale continuerà a essere Netflix: per investimenti, numero di abbonati e quantità di contenuti aggiunti ogni giorni sulla sua piattaforma. Tra i principali in arrivo a novembre ci sono i film <i>Il re, Colazione da Tiffany, Diego Maradona</i>, <i>Quei bravi ragazzi </i>e, soprattutto, <a href="https://www.ilpost.it/2019/09/30/the-irishman-recensioni-scorsese-netflix/"><i>The Irishman</i></a>. Per quanto riguarda le serie a molti farà probabilmente piacere sapere che stanno per arrivare la seconda stagione di <i>The End of the F***ing World </i>e la terza di <i>The Crown</i>. Ma non solo, e qui avanti ci sono tutte le principali novità in arrivo tra oggi e la fine di novembre.</p>
      <hr/>
      <p>
        <b>1 novembre</b>
      </p>
      <p><b><i>Atypical</i> (terza stagione)<br/></b>Parla della vita di un ragazzo autistico, in questo caso dei problemi legati all’inizio degli studi al college.</p>
      <p><i><b>Il re<br/></b></i>È un film di David Michôd ispirato all’<i>Enrico V</i> di William Shakespeare, in cui Timothée Chalamet interpreta appunto il principe che diventa Enrico V, tra intrighi di palazzo e i problemi esteri, cioé la guerra con la Francia. Nel cast ci sono anche Joel Edgerton (che fa John Falstaff), Robert Pattinson (Luigi di Francia), Ben Mendelsohn (Enrico IV) e Lily-Rose Depp, figlia di Johnny Depp e Vanessa Paradis.</p>
      <figure>
        <iframe src="https://www.youtube.com/embed/J8inf1aAFgQ" width="675" height="380" data-service="Youtube" scrolling="no"/>
      </figure>
      <p><b><i>Spy Kids 1, 2 e 3</i><br/></b>I primi tre film della serie di fantaspionaggio per ragazzi, tutti e tre scritti, prodotti e diretti da Robert Rodriguez, il regista amico di Quentin Tarantino, più noto per film come <i>Dal tramonto all’alba, Sin City, Machete</i> e <i>C’era una volta in Messico</i>.</p>
      <p><b><i>Knightfall</i> (seconda stagione)<br/></b>Una serie storica sulla caduta dei cavalieri templari per via delle persecuzioni, nel Quattordicesimo secolo, da parte di Filippo IV di Francia.</p>
      <hr/>
      <p>
        <b>1 novembre/2</b>
      </p>
      <p><i><b>The Karate Kid – Per vincere domani<br/></b></i>Il primo di tutti, che uscì nel 1984 e diede vita a una tetralogia e a una lunga serie di imitazioni e parodie. Daniel, un ragazzo che si è appena trasferito a Los Angeles, corteggia una ragazza e si scontra con una banda di bulli. Il maestro Miyagi, suo vicino di casa, gli insegnerà i segreti delle arti marziali per aiutarlo ad affrontarli. «<a href="https://www.ilpost.it/2017/07/07/citazioni-sbagliate-film/#steps_7">Dai la cera, togli la cera</a>».</p>
      <p><b><i>Colazione da Tiffany<br/></i></b>Uno dei film più noti e citati della storia del cinema. Tratto dal romanzo omonimo scritto da Truman Capote, diretto da Blake Edwards, con Audrey Hepburn (si dice che Capote avrebbe preferito <a href="https://www.ilpost.it/2011/10/05/50-anni-colazione-tiffany-hepburn/">Marilyn Monroe</a>) e George Peppard. Il film inizia con una scena diventata celebre, e che dà il nome al film: si vede Holly, la protagonista, mangiare un croissant davanti a Tiffany, la più famosa gioielleria di New York, un luogo che per lei rappresenta la pace e la serenità. È uno di quei casi in cui libro e film hanno due finali molto diversi, ma seppur siano passati più di cinquant’anni, non vi diremo né uno né l’altro.</p>
      <figure>
        <iframe src="https://www.youtube.com/embed/1JfS90u-1g8" width="675" height="506" data-service="Youtube" scrolling="no"/>
      </figure>
      <p><i><b>American son<br/></b></i>È un film originale Netflix basato su un omonimo spettacolo di Broadway. Film e spettacolo parlano, scrive Netflix, «delle tensioni in una stazione di polizia della Florida», dove una «problematica coppia» è in cerca di notizie sul figlio scomparso.</p>
      <p><i><b>L’uomo senza gravità<br/></b></i>Un film italiano diretto da Marco Bonfanti – regista di <i>L’ultimo pastore</i> e <i>Bozzetto non troppo</i> – che parla di «un bambino che sfida la forza di gravità» e che «diventa un uomo straordinario e una celebrità internazionale», anche se «vorrebbe solo una vita normale». Il protagonista è Elio Germano.</p>
      <hr/>
      <p>
        <b>5 novembre</b>
      </p>
      <p><b><i>The End of the F***ing World</i> (seconda stagione)<br/></b>La prima stagione di questa serie ispirata a una storia a fumetti arrivò in Italia a inizio 2018 e, seppur non particolarmente attesa, <a href="https://www.ilpost.it/2018/01/13/the-end-of-the-fing-world-netflix/">si fece certamente notare</a> per la scrittura, la recitazioni, certi temi per niente facili e certi momenti divertenti.</p>
      <p>
        <b>8 novembre</b>
      </p>
      <p><b><i>Prosciutto e uova verdi </i>(prima stagione)<br/></b>Una serie animata tratta dal famoso libro del Dr. Seuss (Theodor Seuss Geisel, anche noto per aver creato <i>Il Grinch</i>). Parla, tra le altre cose (compreso il piatto del titolo) di un «viaggio on the road per salvare un animale in via d’estinzione».</p>
      <figure>
        <iframe src="https://www.youtube.com/embed/l9L3tMMfqF0" width="675" height="380" data-service="Youtube" scrolling="no"/>
      </figure>
      <p>
        <b>9 novembre</b>
      </p>
      <p><i><b>Paddington 2<br/></b></i>Un film di animazione con protagonista un orso doppiato da Francesco Mandelli che i meno giovani forse conoscono anche come “nongiovane”.</p>
      <p>
        <b>13 novembre</b>
      </p>
      <hr/>
      <p>
        <b>15 novembre</b>
      </p>
      <p><b><i>I giocattoli della nostra infanzia</i> (terza stagione)<br/></b>Nella nuova stagione si parlerà di tartarughe Ninja, Power Rangers, My Little Pony e i lottatori di wrestling.</p>
      <p><b><i>Dove la terra trema<br/></i></b>Un film scritto e diretto da Wash Westmoreland (regista di <i>Still Alice</i>), tratto dall’omonimo romanzo di Susanna Jones e con protagonista Alicia Vikander. Parla di una donna sospettata di aver ucciso l’amica, con di mezzo un triangolo amoroso. Netflix lo presenta come un «thriller psicologicamente spiazzante», che poi, a ben vedere, essere «psicologicamente spiazzante» è un po’ l’obiettivo di ogni thriller.</p>
      <p><i><b>Klaus – I segreti del Natale<br/></b></i>Natalizio film d’animazione di Netflix (il primo), sull’amicizia tra un postino e un giocattolaio: e cos’è Babbo Natale, se non un postino di giocattoli?</p>
      <figure>
        <iframe src="https://www.youtube.com/embed/mgkhZ_EMf4Q" width="675" height="380" data-service="Youtube" scrolling="no"/>
      </figure>
      <hr/>
      <p>
        <b>15 novembre/2</b>
      </p>
      <p><b><i>Quei bravi ragazzi<br/></i></b>Gran film di Martin Scorsese, tratto da un buon romanzo di Nicholas Pileggi, basato sulla storia vera di Henry Hill. Ha tutte le cose che servono per un grande film: una storia che appassiona, dei grandissimi attori, delle frasi memorabili, un’ottima colonna sonora, alcune scene complicatissime e di grande effetto. Insomma: una storia appassionante, girata e recitata come poche altre, con momenti divertenti e drammatici, e con tanti spunti a cui pensare una volta finito il film.</p>
      <p><b><i>Il petroliere<br/></i></b>Altro grande film, come è facile succeda quando il regista è Paul Thomas Anderson e il protagonista è Daniel Day-Lewis. La sapete <a href="https://www.ilpost.it/2014/09/20/10-scene-film-memorabili/il-petroliere/">quella della scena dell’esplosione e dei fratelli Coen</a>?</p>
      <p><b><i>Diego Maradona<br/></i></b>Il documentario su uno che giocava a calcio come nessun altro mai, diretto da Asif Kapadia, con molti contenuti inediti. È da poco passato nei cinema, con ottime recensioni.</p>
      <figure>
        <iframe src="https://www.youtube.com/embed/Pmm7r4ynyIQ" width="675" height="380" data-service="Youtube" scrolling="no"/>
      </figure>
      <hr/>
      <p>
        <b>17 novembre</b>
      </p>
      <p><b><i>The Crown</i> (terza stagione)<br/></b>La serie sulla regina Elisabetta II, ora con una nuova attrice che interpreta Elisabetta II: Olivia Colman al posto di Claire Foy.</p>
      <figure>
        <iframe src="https://www.youtube.com/embed/C2MoNlDmHmE" width="675" height="380" data-service="Youtube" scrolling="no"/>
      </figure>
      <p>
        <b>19 novembre</b>
      </p>
      <p><i><b>Hanna<br/></b></i>Viviamo in tempi strani, tempi in cui su Netflix arriva il film – del 2011, con Saoirse Ronan – da cui è stata tratta una serie che però è su Amazon Prime Video. Parlano, film e serie, di una ragazza figlia di un mercenario che deve scappare da chi le dà la caccia, mettendo quindi in pratica diverse tecniche di sopravvivenza <a href="https://www.ilpost.it/2019/06/02/amazon-serie-tv-prime-now/#steps_2">apprese dal padre</a>.</p>
      <p><b><i>Ray Donovan</i> (settima stagione)<br/></b>Serie di Showtime con protagonista Liev Schreiber, che interpreta un faccendiere che risolve le questioni sporche di persone solitamente molto ricche.</p>
      <p>
        <b>23 novembre</b>
      </p>
      <p><b><i>Downsizing – Vivere alla grande<br/></i></b>Un film del 2017 con Matt Damon che diventa piccolo piccolo. È un film di satira sociale più che di fantascienza: punta molto sul fatto che, a pensarci bene, diventare piccoli vorrebbe dire consumare molto meno, e di conseguenza risparmiare molti soldi.</p>
      <hr/>
      <p>
        <b>24 novembre</b>
      </p>
      <p><b><i>Final Space</i> (seconda stagione)<br/></b>Serie di animazione che racconta le avventure e le esplorazioni spaziali di un umano, Gary, e di un alieno distruttore di pianeti che ha giurato di proteggere. Ebbe buone recensioni, ma ancora non è arrivata ai livelli di apprezzamento di pubblico e critica di serie come <i>Big Mouth</i> o <i>Adventure Time</i>.</p>
      <p>
        <b>27 novembre</b>
      </p>
      <p><b><i>The Irishman<br/></i></b>Quel film di Netflix di cui forse avete sentito parlare, diretto da quel regista di cui potreste aver visto qualche film. <a href="https://www.ilpost.it/2019/09/30/the-irishman-recensioni-scorsese-netflix/">Dai, su</a>.</p>
      <figure>
        <iframe src="https://www.youtube.com/embed/ntpwLPAnRJQ" width="675" height="380" data-service="Youtube" scrolling="no"/>
      </figure>
      <p>
        <b>28 novembre</b>
      </p>
      <p><b><i>Piovono polpette<br/></i></b>Film di animazione del 2009, in cui in realtà piovono pietanze di ogni tipo, non solo polpette. È una sorta di parodia dei film catastrofici e ci si possono trovare citazioni di film come <i>Armageddon</i>, <i>Independence Day</i> o <i>The Day After Tomorrow</i>.</p>
      <p>
        <b>29 novembre</b>
      </p>
      <p><b><i>Vikings</i> (seconda parte della quinta stagione)<br/></b>Se guardate <i>Vikings</i> potrebbe farvi piacere l’arrivo della seconda parte della penultima stagione.</p>
      <related>
        <h4>Articoli Correlati</h4>
        <a href="https://www.ilpost.it/2019/10/28/come-siamo-arrivati-a-spegnere-tutte-le-luci-di-casa-dal-divano/"/>
        <a href="https://www.ilpost.it/2019/10/24/joker-scalinata-film/"/>
        <a href="https://www.ilpost.it/2019/10/30/netflix-funzione-visione-veloce/"/>
      </related>
    </article>
  </body>
</html>
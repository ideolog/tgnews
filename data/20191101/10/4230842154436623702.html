<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/sport/20191101-liverpul-mozhe-provesty-2-matchi-v-odyn-den-na-riznyh-kontynentah/"/>
    <meta property="og:site_name" content="ФАКТИ"/>
    <meta property="article:published_time" content="2019-11-01T10:06:42+00:00"/>
    <meta property="og:title" content="Ліверпуль може провести 2 матчі в один день на різних континентах"/>
    <meta property="og:description" content="Ліверпуль розпочав переговори з англійською футбольною лігою щодо зміни дати проведення матчу 1/4 фіналу Кубка ліги проти Астон Вілли."/>
  </head>
  <body>
    <article>
      <h1>Ліверпуль може провести 2 матчі в один день на різних континентах</h1>
      <address>
        <time datetime="2019-11-01T10:06:42+00:00">01 Nov 2019, 10:06</time>
      </address>
      <p>Ліверпуль розпочав переговори з англійською футбольною лігою щодо зміни дати проведення матчу 1/4 фіналу Кубка ліги проти Астон Вілли.</p>
      <p>В 1/8 фіналу Кубка англійської ліги <b>Ліверпуль</b> у драматичному протистоянні вибив з розіграшу лондонський <b>Арсенал</b> (5:5, пен. 5:4) та пробився до наступної стадії турніру.</p>
      <p>Матчі чвертьфіналу <b>заплановані на 17 та 18 грудня</b>, однак за графіком Ліверпуля – <b>18 грудня червоні повинні зіграти у півфіналі клубного чемпіонату світу</b>.</p>
      <p>Зараз клуб та Ліга обговорюють <b>варіант з перенесенням матчу команд на 8 січня</b> (на цю дату у Кубку ліги заплановані перші матчі півфіналів). За умови, що у переможця чвертьфінальної пари не буде перегравань у Кубку Англії та він встигне провести обидві півфінальні зустрічі Кубка ліги до фіналу, який відбудеться 1 березня на Вемблі у Лондоні.</p>
      <p><b>Читайте</b>: <a href="https://fakty.com.ua/ua/sport/20191031-zolotyj-m-yach-2019-hto-otrymaye-nagorodu-golosuvannya/">Золотий м’яч 2019: хто отримає нагороду (ГОЛОСУВАННЯ)</a></p>
      <p>Також обговорюється варіант, за яким <b>Ліверпуль проведе обидва матчі (Астон Вілла та півфінал КЧС) в один день</b>, використавши два різних склади. У грі Кубка ліги вийдуть на поле резервісти, а в Катарі на КЧС виступить основа.</p>
      <p>Зазначається, що Ліверпуль тимчасово може розбити тренерський штаб – Клопп вирушить з основою у Катар, а один з його помічників залишиться керувати резервістами в Англії на матч проти Астон Вілли.</p>
      <p>Раніше Факти ICTV писали, що <a href="https://fakty.com.ua/ua/sport/20191025-liverpul-vygrav-sud-u-new-balance-i-nevdovzi-pidpyshe-rekordnu-ugodu-z-nike/">Ліверпуль виграв судове засідання в компанії New Balance</a>, яка нині є технічним спонсором клубу. Також у Ліверпуля зміниться спонсор з наступного сезону.</p>
    </article>
  </body>
</html>
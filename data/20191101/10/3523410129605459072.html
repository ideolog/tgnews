<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637311/%D8%A8%DB%8C%D8%A7%D9%86%DB%8C%D9%87-%DA%AF%D8%A7%D9%85-%D8%AF%D9%88%D9%85-%D8%A7%D9%86%D9%82%D9%84%D8%A7%D8%A8-%D8%A7%D9%85%D8%AA%D8%AF%D8%A7%D8%AF-%D8%A7%D8%AC%D8%AA%D9%85%D8%A7%D8%B9%DB%8C-%D9%86%DA%AF%D8%A7%D9%87-%D8%A7%D8%AC%D8%AA%D9%87%D8%A7%D8%AF%DB%8C-%D8%B4%DB%8C%D8%B9%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-01T10:50:00+00:00"/>
    <meta property="og:title" content="بیانیه گام دوم انقلاب امتداد اجتماعی نگاه اجتهادی شیعه است"/>
    <meta property="og:description" content="مدیر کل فرهنگ و ارشاد اسلامی خراسان رضوی: بیانیه گام دوم انقلاب که از سوی مقام معظم رهبری ابلاغ شد امتداد اجتماعی نگاه اجتهادی شیعه است."/>
  </head>
  <body>
    <article>
      <h1>
        <a href="https://www.bultannews.com/fa/news/637311/%D8%A8%DB%8C%D8%A7%D9%86%DB%8C%D9%87-%DA%AF%D8%A7%D9%85-%D8%AF%D9%88%D9%85-%D8%A7%D9%86%D9%82%D9%84%D8%A7%D8%A8-%D8%A7%D9%85%D8%AA%D8%AF%D8%A7%D8%AF-%D8%A7%D8%AC%D8%AA%D9%85%D8%A7%D8%B9%DB%8C-%D9%86%DA%AF%D8%A7%D9%87-%D8%A7%D8%AC%D8%AA%D9%87%D8%A7%D8%AF%DB%8C-%D8%B4%DB%8C%D8%B9%D9%87-%D8%A7%D8%B3%D8%AA">بیانیه گام دوم انقلاب امتداد اجتماعی نگاه اجتهادی شیعه است</a>
      </h1>
      <h2>مدیر کل فرهنگ و ارشاد اسلامی خراسان رضوی: بیانیه گام دوم انقلاب که از سوی مقام معظم رهبری ابلاغ شد امتداد اجتماعی نگاه اجتهادی شیعه است.</h2>
      <address><time datetime="2019-11-01T10:50:00+00:00">01 Nov 2019, 10:50</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، جعفر مروارید پنجشنبه شب در نشست تخصصی تبیین بیانیه گام دوم انقلاب در رسانه‌ها که در نمایشگاه بین‌المللی کتاب مشهد برگزار شد افزود: <b>بیانیه گام دوم انقلاب</b> یک بیانیه فراساختاری فارغ از سایر سندها در کشور است.</p>
      <p>وی با اشاره به مدل‌های مختلف برای پیشرفت اظهار داشت: در این بیانیه یک آسیب‌ شناسی از عملکرد جمهوری اسلامی طی سال‌های گذشته و افق‌هایی از آینده بیان شده و <b>مسیر پیشرفت کشور</b> نیز ترسیم شده است.</p>
      <p>وی گفت: در بیانیه گام دوم انقلاب با تاکید بر استفاده از ظرفیت جوانان در پیشرفت کشور، این ظرفیت یک قدرت نرم دانسته شده که طی ۴۰ سال گذشته کمتر مورد استفاده قرار گرفته است.</p>
      <p>مروارید افزود: اصول انقلاب اسلامی در شرایط کنونی ظرفیت پاسخگویی به همه‌ مسائل را دارد و قواعد آن نسبت به مدرنیته چپ و راست مرزبندی دارد، اما راه برای اصلاح و شکفتن استعدادها همیشه باز است.</p>
      <p>وی با اشاره به وظیفه رسانه‌ها در تبیین بیانیه گام دوم انقلاب اظهار داشت: رسانه‌ها حقیقتی را که تبدیل به اضلاع اجتماعی و سیاسی در کشور می‌شود باید تکمیل کنند و بیانیه گام دوم را تبدیل به یک فرهنگ عمومی نمایند.</p>
      <p>وی گفت: اینکه رشد و توسعه انقلاب در فرهنگ ایرانی اسلامی درونی شده از عناصر<b> خودآگاهی اجتماعی</b> است و اگر به خودآگاهی برسیم راه آینده را یافته‌ایم.</p>
      <p>مروارید افزود: باید در برابر تهاجم فرهنگی و ناامیدی و یاس، راه امید به آینده را انتخاب کنیم که نگاه بیانیه گام دوم انقلاب همین است.</p>
      <p>وی اظهار داشت: بیانیه گام دوم انقلاب ریل گذاری مسیر استقلال، عزت، اقتصاد و فرهنگ پویاست و از کلیدی ترین نکات این بیانیه این است که باید به جوانان اعتماد کرد.</p>
      <p>نمایشگاه بین‌المللی کتاب مشهد تا ۱۵ آبان ماه در محل دایمی نمایشگاه بین‌المللی این شهر دایر است.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/violenza-sessuale-studentessa-stazione-1.4863671"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-01T10:20:55+00:00"/>
    <meta property="og:title" content="Violenza sessuale Bologna, palpeggia studentessa in stazione. Preso"/>
    <meta property="og:description" content="La ventenne stava aspettando il treno: denunciato dalla Polfer uno svizzero di 55 anni, immortalato dalle telecamere"/>
  </head>
  <body>
    <article>
      <h1>Violenza sessuale Bologna, palpeggia studentessa in stazione. Preso</h1>
      <h2>La ventenne stava aspettando il treno: denunciato dalla Polfer uno svizzero di 55 anni, immortalato dalle telecamere</h2>
      <address><time datetime="2019-11-01T10:20:55+00:00">01 Nov 2019, 10:20</time> by <a rel="author">NICOLETTA TEMPERA</a></address>
      <p>Bologna, 1 novembre 2019<b> - L’ha vista</b> <b>lì.</b> Sola in attesa del treno al primo binario, un po’ stordita dalla nottata. E le è saltato addosso, toccandola e tentando di baciarla. L’aggressione sessuale è avvenuta la notte tra sabato e domenica, intorno alle 4, alla stazione centrale. La vittima, una <b>studentessa Erasmus spagnola di 20 anni,</b> aveva trascorso la serata in centro con le amiche e si era fermata in stazione in attesa dei primi regionali, che sarebbero arrivati di lì a un paio d’ore.</p>
      <p><b>Era assonnata, </b>aveva bevuto un po’. E non si è accorta dell’uomo che da un po’ la stava osservando e che, appena le amiche si sono allontanate, ha colto l’attimo per aggredirla, mettendole le mani ovunque e provando insistentemente a baciarla. La studentessa ha urlato e subito le amiche l’hanno raggiunta, mettendo in fuga il molestatore. Poi, hanno accompagnato la ventenne sotto choc e in lacrime negli uffici della Polfer, dove ha raccontato agli agenti quello che le era appena accaduto. I poliziotti si sono messi subito al lavoro, visionando le immagini riprese dal circuito di telecamere interno alla stazione, che hanno immortalato tutta la violenza e cercando l’aggressore della studentessa.</p>
      <p><b>L’uomo </b>si era allontanato. Ma, come gli assassini che tornano sempre sul luogo del delitto, anche lui, due giorni dopo la violenza, è tornato a bazzicare in zona stazione. Non aveva idea che, proprio martedì, la polizia ferroviaria fosse al lavoro in un servizio di alto impatto. Il <b>cinquantacinquenne svizzero</b> è stato fermato e controllato e i poliziotti hanno notato immediatamente la somiglianza con l’uomo ripreso dalle telecamere domenica notte. Tra l’altro, aveva a suo carico un ordine di carcerazione di 2 anni per truffa. È stato arrestato per la truffa e denunciato per la violenza sessuale.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>
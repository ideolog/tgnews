<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/stevilni-bodo-na-dan-spomina-na-mrtve-obiskali-gro"/>
    <meta property="og:site_name" content="Primorske novice"/>
    <meta property="article:published_time" content="2019-11-01T10:10:23+00:00"/>
    <meta property="og:title" content="Številni bodo na dan spomina na mrtve obiskali grobove bližnjih"/>
    <meta property="og:description" content="Na današnji dan spomina na mrtve se bodo številni odpravili na grobove bližnjih in se poklonili njihovemu spominu. Osrednja državna spominska slovesnost pa bo pred spomenikom vsem žrtvam vojn in z vojnami povezanim žrtvam na Kongresnem trgu v Ljubljani, na kateri bo predsednik republike Borut Pahor v spremstvu državne delegacije položil venec."/>
  </head>
  <body>
    <article>
      <h1>Številni bodo na dan spomina na mrtve obiskali grobove bližnjih</h1>
      <address><time datetime="2019-11-01T10:10:23+00:00">01 Nov 2019, 10:10</time> by <a rel="author">STA</a></address>
      <p>
        <b>Na današnji dan spomina na mrtve se bodo številni odpravili na grobove bližnjih in se poklonili njihovemu spominu. Osrednja državna spominska slovesnost pa bo pred spomenikom vsem žrtvam vojn in z vojnami povezanim žrtvam na Kongresnem trgu v Ljubljani, na kateri bo predsednik republike Borut Pahor v spremstvu državne delegacije položil venec.</b>
      </p>
      <figure>
        <img src="https://static.primorske.si/foto/highres/gnweb/718054_f253pokopalisce_pi06t.jpg"/>
        <figcaption>Foto: Tomaž Primožič/FPA</figcaption>
      </figure>
      <p><b>LJUBLJANA, KAMNIK</b> &gt; Spominske slovesnosti na Kongresnem trgu se bodo udeležili tudi premier <b>Marjan Šarec </b>in predsednika DZ in DS, <b>Dejan Židan</b> in <b>Alojz Kovšca</b>, načelnica Generalštaba Slovenske vojske, generalmajorka <b>Alenka Ermenc</b> in v.d. generalnega direktorja policije <b>Tatjana Bobnar</b>.</p>
      <p>Po slovesnosti bo Šarec položil venec pri spomeniku padlim v vojni za Slovenijo '91, Židan pa tudi pri spomeniku padlim v NOB, pri Lipi sprave in pri kostnici žrtvam 1. svetovne vojne na ljubljanskih Žalah.</p>
      <p>Šarec bo že dopoldne položil venec pred spomenik generalu Rudolfu Maistru v Kamniku, Židan pa pri grobnici na Urhu.</p>
      <p>Dan spomina na mrtve, 1. november, je državni praznik in dela prost dan. Za ta dan je značilno obiskovanje grobov bližnjih, polaganje cvetja nanje in prižiganje sveč v spomin na pokojne. Praznik, ki je bil dela prost dan že v Socialistični republiki Sloveniji, ko smo ga imenovali dan mrtvih, je v samostojni Sloveniji po navedbah etnologov ohranil podobno vlogo in način obeleževanja kot v družbenopolitičnem sistemu pred letom 1991.</p>
      <p>Zaradi večjega obiska pokopališč bodo danes marsikje veljali posebni prometni režimi. Pričakovati je gnečo in prometne zastoje, zato se moramo na pot odpraviti pravočasno. Hkrati policisti, redarji in upravljavci pokopališč pozivajo k skrbi za varnost imetja. Svetujejo, da v vozilih ne puščamo vrednih predmetov na vidnih mestih.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/rada-virishila-provesti-parlamentski-sluhannya-shchodo-zemelnoji-reformi-4-grudnya-636970.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T10:25:27+00:00"/>
    <meta property="og:title" content="Рада вирішила провести парламентські слухання щодо земельної реформи 4 грудня"/>
    <meta property="og:description" content="У Верховній Раді зареєстровано вже 11 законопроєктів щодо обігу земель"/>
  </head>
  <body>
    <article>
      <h1>Рада вирішила провести парламентські слухання щодо земельної реформи 4 грудня</h1>
      <address>
        <time datetime="2019-11-01T10:25:27+00:00">01 Nov 2019, 10:25</time>
      </address>
      <h4>У Верховній Раді зареєстровано вже 11 законопроєктів щодо обігу земель</h4>
      <p>Верховна Рада прийняла рішення провести парламентські слухання на тему «Земельна реформа: вітчизняна модель обігу земель сільськогосподарського призначення» 4 грудня.</p>
      <p>За прийняття проєкту постанови №<a href="http://w1.c1.rada.gov.ua/pls/zweb2/webproc4_1?pf3511=67052">2251</a> проголосували 318 депутатів за мінімально необхідних 226.</p>
      <figure>
        <img src="https://glavcom.ua/img/forall/users/106/10697/screenshot_5.jpg"/>
      </figure>
      <p>Кабінету міністрів доручається підготувати інформаційні матеріали на тему слухань, а комітету парламенту з питань аграрної та земельної політики - організувати і забезпечити проведення слухань.</p>
      <p>За їх результатами комітет розробить проєкт рекомендацій.</p>
      <p>На слухання запросять представників органів центральної влади, місцевого самоврядування, аграрних асоціацій, громадських організацій, міжнародних організацій, вчених, експертів, власників і користувачів земель сільськогосподарського призначення.</p>
      <p>Нагадаємо, у Верховній Раді зареєстровано вже 11 законопроєктів щодо обігу земель. В одному із законопроєктів передбачено заборону на продаж землі іноземцям, іноземним компаніям та компаніям, серед власників яких є іноземці. Ця норма діятиме до 2024 року.</p>
      <p>При цьому 8 жовтня 12 депутатів від «Слуги народу» запропонували парламенту дозволити іноземцям та іноземним юридичним особам купувати вільні від забудови земельні ділянки несільськогосподарського призначення за межами населених пунктів.</p>
      <p>Влада планує запуск ринку землі восени 2020 року.</p>
      <related>
        <a href="https://glavcom.ua/economics/finances/zemelniy-kadastr-napovneniy-na-73-zastupnik-profilnogo-ministra-636309.html"/>
        <a href="https://glavcom.ua/news/u-sluzi-narodu-rozkazali-yak-ministr-hotiv-zaluchiti-vjerku-serdyuchku-do-agitaciji-za-zemelnu-reformu-635261.html"/>
        <a href="https://glavcom.ua/columns/fursa/skilkoh-zhittiv-koshtuvatime-proval-zemelnoji-reformi-634824.html"/>
      </related>
    </article>
  </body>
</html>
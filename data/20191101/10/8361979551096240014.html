<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/nacbank-nbu-viznachivsya-iz-auditorom-novini-ukrajini-50051063.html"/>
    <meta property="og:site_name" content="НВ"/>
    <meta property="article:published_time" content="2019-11-01T10:53:00+00:00"/>
    <meta property="og:title" content="З Великої четвірки. Нацбанк визначився з аудитором на наступні п’ять років"/>
    <meta property="og:description" content="Компанія Ернст енд Янг Аудиторські послуги проводитиме аудит НБУ у 2020−2024 роках"/>
  </head>
  <body>
    <article>
      <h1>З Великої четвірки. Нацбанк визначився з аудитором на наступні п’ять років</h1>
      <h2>Компанія Ернст енд Янг Аудиторські послуги проводитиме аудит НБУ у 2020−2024 роках</h2>
      <address>
        <time datetime="2019-11-01T10:53:00+00:00">01 Nov 2019, 10:53</time>
      </address>
      <p>Незалежний аудит річної фінансової звітності <a href="https://nv.ua/ukr/tags/natsbank.html">Нацбанку</a> за міжнародними стандартами упродовж наступних п’яти років здійснюватиме ТОВ Ернст енд Янг Аудиторські послуги, повідомили у НБУ.</p>
      <p>Цю компанію було визначено як незалежного аудитора за результатами проведення процедури закупівлі згідно із законом про публічні закупівлі і затверджено рішенням ради НБУ.</p>
      <p>Нацбанк раніше вже співпрацював із Ернст енд Янг Аудиторські послуги. Ця аудиторська фірма підтверджувала фінансову звітність НБУ за 2011−2013 роки, у період, коли регулятор перейшов на повне застосування міжнародних стандартів фінансової звітності (з 2012 року).</p>
      <p>Попередні п’ять років аудит річної фінансової звітності Національного банку здійснювало ПрАТ Делойт енд Туш ЮСК. Водночас відповідно до закону про Національний банк України одна й та сама аудиторська фірма не має права проводити такий аудит більше ніж п’ять років поспіль.</p>
      <p>Ернст енд Янг Аудиторські послуги входить до глобальної мережі фірм Ernst &amp; Young, яка належить до «Великої четвірки» — найбільших у світі аудиторських компаній, що надають аудиторські і консалтингові послуги. Компанії мережі E&amp;Y підтверджують звітність близько 20 центральних банків світу. Відповідно до законодавства, проводити аудит НБУ має право лише компанія із досвідом проведення аудиту центральних банків.</p>
      <p>Раніше повідомлялося, що <a href="https://nv.ua/ukr/biz/finance/nbu-dvi-auditorski-kompaniji-vidstoroneni-vid-perevirki-zvitnosti-bankiv-novini-ukrajini-50048128.html">НБУ відхилив дві аудиторські компанії від перевірки річної звітності банків</a>.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Bashar-Asad-Donald-Trump-e-nai-dobriyat-prezident-v-istoriyata-na-SASht-910331"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T10:37:00+00:00"/>
    <meta property="og:title" content="Башар Асад: Доналд Тръмп е най-добрият президент в историята на САЩ"/>
    <meta property="og:description" content="Сирийският президент Башар Ал Асад заяви, че Доналд Тръмп е &quot;най-добрият президент на САЩ  досега&quot;, ..."/>
  </head>
  <body>
    <article>
      <h1>Башар Асад: Доналд Тръмп е най-добрият президент в историята на САЩ</h1>
      <address>
        <time datetime="2019-11-01T10:37:00+00:00">01 Nov 2019, 10:37</time>
      </address>
      <p>Сирийският президент Башар Ал Асад заяви, че Доналд Тръмп е "най-добрият президент на САЩ  досега", съобщават израелски медии.</p>
      <p>В интервю, излъчено по сирийската телевизия Асад обясни: "Той не е добър президент заради политиката си, а защото е най-прозрачният. Различни американски президенти направиха политически грешки и престъпления и получиха Нобелова награда за това". </p>
      <p>"Тръмп казва: искаме петрол, искаме да се отървем от определен човек, искаме да предоставим услуга в замяна на пари и това е истината. Това е политиката на САЩ. Какво е по-добре от прозрачност на врага", допълва той.</p>
      <p>Асад обсъди и американската операция, довела до елиминирането на лидера на "Ислямска държава" Абу Бакр ал Багдади, като каза: "Нямахме нищо общо с елиминацията. Няма комуникация между нас и американските служители. Освен това ние не можем да кажем дали той наистина е елиминиран или не."</p>
      <p>"Що се отнася до премахването на Ал Багдади, политиката на САЩ не се различава от обичайното в Холивуд - всичко се основава на въображението", заяви сирийският президент.</p>
      <p>По отношение на боевете в Северна Сирия, сирийският президент заяви, че крайната му цел е да си върне всички контролирани от кюрдите райони в североизточна Сирия след внезапното изтегляне от САЩ, но добави, че това ще се случва постепенно.</p>
      <p>Споразумението за прекратяване на огъня между Турция и Русия, насочено към изтласкване на кюрдските милиции на дълбочина 30 километра от турската граница, е стъпка, която ще помогне на Дамаск да постигне целта си, обяснява Асад и допълва, че "тези области ще се върнат в нашия контрол".</p>
    </article>
  </body>
</html>
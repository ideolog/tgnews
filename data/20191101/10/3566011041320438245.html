<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543829.html/%D8%B1%D9%86%D8%AC-%D9%82%D8%B7%D8%A8-%D9%BE%D8%B3%D8%AA%D9%87-%D8%B4%D8%B1%D9%82-%DA%A9%D8%B4%D9%88%D8%B1-%D8%A7%D8%B2-%D9%86%D8%A8%D9%88%D8%AF-%DA%A9%D8%A7%D8%B1%D8%B4%D9%86%D8%A7%D8%B3-%D9%85%D8%AA%D8%AE%D8%B5%D8%B5--%D8%A8%DB%8C-%D8%AA%D8%AC%D8%B1%D8%A8%DA%AF%DB%8C--%D8%A8%D8%A7%D8%BA%D8%A7%D8%AA-%D9%BE%D8%B3%D8%AA%D9%87-%D8%B1%D8%A7-%D8%A2%D8%A8%D8%AE%D9%88%D8%B1%D8%AA%D8%B1-%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T10:12:00+00:00"/>
    <meta property="og:title" content="رنج قطب پسته شرق کشور از نبود کارشناس متخصص/ بی تجربگی، باغات پسته را آبخورتر کرد"/>
    <meta property="og:description" content="خشکسالی های پی در پی طی چند سال اخیر در شهرستان اسفراین، کشاورزان این منطقه را به سمت کشت محصولاتی مقاوم در برابر آب از جمله &quot;پسته&quot; سوق داده است اما نبود کارشناس متخصص پسته در این شهرستان باغداران را با مشکلات عدیده ای مواجه کرده است."/>
  </head>
  <body>
    <article>
      <h1>رنج قطب پسته شرق کشور از نبود کارشناس متخصص/ بی تجربگی، باغات پسته را آبخورتر کرد</h1>
      <h2>بررسی چالش پسته کاری در شرق کشور؛</h2>
      <address>
        <time datetime="2019-11-01T10:12:00+00:00">01 Nov 2019, 10:12</time>
      </address>
      <p>خشکسالی های پی در پی طی چند سال اخیر در شهرستان اسفراین، کشاورزان این منطقه را به سمت کشت محصولاتی مقاوم در برابر آب از جمله "پسته" سوق داده است اما نبود کارشناس متخصص پسته در این شهرستان باغداران را با مشکلات عدیده ای مواجه کرده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://atraknews.com/">عصر اترک</a>، با توجه به سودآوری بالا و زمین های مستعد کشت پسته در دشت صفی آباد و زرق آباد کشت پسته در این مناطق رونق پیدا کرده است و طبق گفته مسئولان هر ساله 250 هکتار به زمین های زیر کشت پسته در شهرستان اضافه می شود.</p>
      <p>در حال حاضر میزان زمین های زیر کشت پسته در سطح شهرستان اسفراین  4 هزار هکتار است و به طور میانگین از هر هکتار باغ پسته در شهرستان اسفراین هزار و ۲۸۰ کیلوگرم پسته خشک برداشت می شود با این وجود باغداران این منطقه از عدم حمایت جهاد کشاورزی در خصوص نبود کارشناس متخصص این حوزه گلایه دارند.<br/> </p>
      <p>نبود متخصص پسته کاری در اسفراین</p>
      <p>روح الله اسماعیلی یکی از پسته کاران بزرگ استان می گوید: نبود متخصص در اسفراین باعث شده است که پسته کاران بدون آگاهی اقدام به استفاده از کود ها و سموم کنند که این خود باعث افزایش آفات پسته بخصوص آفت پسیل می شود.</p>
      <p>اسماعیلی که ۵۰ هکتار باغ پسته دارد، تصریح می کند: بنده چند سال قبل برای کسب تجربه در حوزه پسته کاری به کشور آمریکا سفر کردم و در آنجا دیدم که تمام کارشناسان کشاورزی همیشه در بازدید از باغات بودند ولی در اینجا اکثرا بجای بازدید از باغات در ادارات هستند‌.</p>
      <p>وی بیان می کند: حمایت مالی مناسب و درست از باغداران در این حوزه صورت نمی پذیرد  درحالی که به دلیل هزینه های بالای کشت این محصول در ابتدای کار باید حمایت مالی از کشاورزانی که وارد این عرصه می شوند، صورت گیرد.</p>
      <figure>
        <img src="http://newsroom.dana.ir/content/upload/bbd78bcb-e7c6-459a-b180-96eaac431c88.jpg"/>
      </figure>
      <p> </p>
      <p>تحمیل هزینه های اضافی بخاطر نبود واحدفرآوری </p>
      <p>مهدی چوبداری از پسته کاران روستای منگلی که ۶ هکتار باغ پسته دارد، می گوید: یکی از مشکلات اصلی پسته کاران عدم وجود ترمینال پسته در شهرستان است چرا که باید برای فرآوری و خشک کردن این محصول را به منطقه جوین ببرند که این باعث صرف هزینه زیادی برای کرایه می شود.</p>
      <p>چوبداری ادامه می دهد: عدم برگزاری کلاس های آموزشی در حوزه پسته کاری باعث شده است که مردم بدون آگاهی وارد این کار شوند و این خود باعث می شود که در نگهداری درخت پسته و حتی میزان برداشت پسته تاثیر داشته باشد.</p>
      <p> </p>
      <figure>
        <img src="http://newsroom.dana.ir/content/upload/2639517b-43f3-4b5e-9561-c9ed7ee37be5.jpg"/>
      </figure>
      <p>کمبود کارشناس باغداری</p>
      <p>علیرضا قرائی پسته کار صفی آبادی یکی از مشکلات خود را کمبود کارشناس باغداری در این منطقه می داند و می گوید: در منطقه صفی آباد با توجه به گستردگی باغات کارشناسان جهاد کشاورزی به صورت منظم نمی توانند از باغات سرکشی داشته باشند.</p>
      <p>قرائی می افزاید: از جهاد کشاورزی درخواست داریم که کارشناس باغداری و متخصص در حوزه پسته را در این منطقه افزایش دهد.</p>
      <p>وی کم بودن کلاس های ترویجی را یکی مشکلات پسته کاران می داند و می افزاید: برخی از پسته کاران بدون داشتن علم، وارد این عرصه می شوند و به دلیل عدم آگاهی باعث افزایش مصرف آب می شود.</p>
      <p>قرائی که در حال حاضر ۶ هکتار پسته بارده دارد، تصریح می کند: چرا باید در صفی آباد از سوی اداره آب محدودیت برداشت آب داشته باشیم و اگر برداشت آب بیشتر از میزان مشخص شده داشته باشیم با جریمه سنگین مواجه خواهیم شد در حالی که در اطراف ما در منطقه جوین و یا سلطان آباد سبزوار چنین محدودیتی وجود ندارد.</p>
      <p>محمد ارغیانی از دیگر پسته کاران اسفراین نبود استخر کشاورزی جهت ذخیره آب و عدم لوله کشی آب تا باغات را از مشکلات پسته کاران می داند و از جهاد کشاورزی تقاضا دارد با لوله کشی آب از چاه تا باغات از هدر رفت آب جلوگیری کند.</p>
      <p> </p>
      <p>افزایش کودهای قلابی</p>
      <p>عرب زاده از پسته کاران روستای چشمه خالد آباد نیز نبود نیرو متخصص در حوزه پسته را مشکل اساسی باغداران شهرستان می داند و می گوید: با توجه به کشت بیش از 4 هزار هکتار پسته در سطح شهرستان نیاز است که فردی متخصص در این زمینه در شهرستان حضور یابد چرا که بسیاری از پسته کاران در رابطه با نحوه آب دهی ، باردهی و کود دهی پسته آگاهی ندارند.</p>
      <p>وی بیان می کند: افزایش کودهای قلابی  از دیگر مشکلات پسته کاران است که باعث شده آفت درخت از بین نرود و به مرور باعث خشک شدن درخت شود.</p>
      <p> </p>
      <figure>
        <img src="http://newsroom.dana.ir/content/upload/bf0d8826-fcba-49b0-b8cf-13d736f6bab8.jpg"/>
      </figure>
      <p> </p>
      <p>کلنگ زنی ترمینال فرآوری پسته در اسفراین</p>
      <p>مدیر جهاد کشاورزی اسفراین از پیش بینی برداشت ۲ هزار و ۳۶۸ تن پسته در این شهرستان خبر داد و گفت: این شهرستان با داشتن چهار هزار و ۴۰۸ هکتار پسته، بیش از ۷۵ درصد باغ های این محصول را در خراسان شمالی را به خود اختصاص داده و بیشترین تولید استان در این بخش را دارد.</p>
      <p>فائزه تاج‌آبادی افزود: به طور میانگین از هر هکتار باغ پسته در شهرستان اسفراین هزار و ۲۸۰ کیلوگرم پسته خشک برداشت می شود.</p>
      <p>وی گفت: علیرغم خسارات سیل و تگرگ در سال جاری که به ۳۰ درصد باغ‌های پسته شهرستان آسیب زد، انتظار می رود امسال ۲ هزار و ۳۶۸ تن پسته خشک از باغ های اسفراین برداشت شود .</p>
      <p>تاج آبادی سطح باغ های بارور پسته این شهرستان را هزار و ۸۰۰ هکتار ذکر کرد و گفت: پارسال ۷۰۰ هکتار به سطح باغ های پسته شهرستان افزوده شده است.</p>
      <p>وی با اشاره به مشکلات پسته کاران در زمینه فرآوری و خشک کردن پسته گفت: با پیگیری انجام شده برای حل مشکل باغداران، تا دو هفته آینده در روستای منگلی از توابع بخش بام و صفی آباد اسفراین، ترمینال فرآوری پسته توسط بخش خصوصی کلنگ زنی و تا سال آینده بهره برداری می شود.</p>
      <p>انتهای پیام/ اسماعیل زاده</p>
    </article>
  </body>
</html>
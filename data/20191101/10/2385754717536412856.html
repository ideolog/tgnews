<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/595203/katexomena-agori-45-eton-vrethike-kato-apo-tis-rodes-sxolikou-leoforeiou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-01T10:56:00+00:00"/>
    <meta property="og:title" content="Κατεχόμενα: Αγόρι 4,5 ετών βρέθηκε κάτω από τις ρόδες σχολικού λεωφορείου"/>
    <meta property="og:description" content="Οι κηδείες των δύο πιλότων χθες, το αγόρι 4,5 ετών που βρέθηκε κάτω από τις ρόδες του σχολικού λεωφορείου που τον μετέφερε στο νηπιαγωγείο όπου φοιτούσε στο..."/>
  </head>
  <body>
    <article>
      <h1>Κατεχόμενα: Αγόρι 4,5 ετών βρέθηκε κάτω από τις ρόδες σχολικού λεωφορείου</h1>
      <address><time datetime="2019-11-01T10:56:00+00:00">01 Nov 2019, 10:56</time> by <a rel="author">SigmaLive</a></address>
      <p>Οι κηδείες των δύο πιλότων χθες, το αγόρι 4,5 ετών που βρέθηκε κάτω από τις ρόδες του σχολικού λεωφορείου που τον μετέφερε στο νηπιαγωγείο όπου φοιτούσε στο Τραχώνι, ο διορισμός μαντιλοφορούσας καθηγήτριας σε λύκειο στην κατεχόμενη Λάπηθο, πέναλτι σε συμβόλαιο με κόστος για το ψευδοκράτος πάνω από 14 εκ. ευρώ και οι δηλώσεις Παυλόπουλου στην Αθήνα με αποδέκτη την Τουρκία, κατά τη συνάντησή του με τον Πρόεδρο, Νίκο Αναστασιάδη, είναι τα κύρια θέματα του τ/κ Τύπου σήμερα.</p>
      <p>Η «Αφρίκα» (Αφρική) με τίτλο «Ο,τι υπάρχει στην Τουρκία, θα γίνει και εδώ» αναφέρεται στη φράση αυτή που είχε πει ο πρώην Πρωθυπουργός της Τουρκίας, Μπιναλί Γιλντιρίμ σε σχέση με την αντίδραση που προκάλεσε ο διορισμός καθηγήτριας μαθηματικών με ισλαμική μαντίλα σε λύκειο στην κατεχόμενη Λάπηθο. Σε άλλο θέμα αναφέρει ότι τελέστηκαν χθες οι κηδείες των δύο πιλότων του δυστυχήματος με το μικρό εκπαιδευτικό αεροπλάνο. Αλλού γράφει ότι σε 2.510 άτομα που δέχονται βοήθεια από τις «κοινωνικές ασφαλίσεις» και δεν κατέθεσαν πιστοποιητικά ελέγχου, η χρηματική βοήθεια αποκόπηκε.<br/><br/><b>Η «Χαβαντίς» (Είδηση) με τίτλο «Μεγάλη αβλεψία, τρομακτικό το αποτέλεσμα» γράφει ότι αγόρι 4,5 χρόνων βρέθηκε κάτω από τις ρόδες του σχολικού λεωφορείου που τον μετέφερε στο νηπιαγωγείο όπου φοιτούσε στο Τραχώνι και η εφημερίδα γράφει για αβλεψία και παράβλεψη της μετακίνησης των μικρών παιδιών από και προς το λεωφορείο. </b>Σε άλλο θέμα αναφέρεται στις κηδείες των δύο πιλότων του δυστυχήματος και δημοσιεύει φωτογραφία από την κηδεία του Τ/κ Σερκάν Οζτζεζαρλί. Αλλού γράφει για εντυπωσιακή δήλωση από τον Κυβερνητικό Εκπρόσωπο, Πρόδρομο Προδρόμου, ότι δεν υπάρχει πλαίσιο Γκουτέρες.<br/><br/>Η «Χαλκίν Σεσί» (Φωνή του λαού) με τίτλο «Σκληρά μηνύματα από την Αθήνα στην Άγκυρα» αναφέρεται στην επίσκεψη του Προέδρου Αναστασιάδη στην Αθήνα και τις δηλώσεις του Έλληνα Προέδρου, Προκόπη Παυλόπουλου. Σε άλλο θέμα αναφέρεται, επίσης, στις κηδείες των δύο πιλότων και γράφει για πόνο που δεν αντέχεται. Αλλού αναφέρει ότι το κέντρο καρδιακής ανεπάρκειας του «πανεπιστημιακού» νοσοκομείου εγγύς Ανατολής, αποτελεί ελπίδα για τους καρδιοπαθείς.<br/><br/>Η «Κίπρις» (Κύπρος) με τίτλο «Ζημιά 86 εκ. ΤΛ (14,3 εκ ευρώ) στο φτωχό κράτος μας» γράφει ότι, ενώ το ψευδοκράτος αντιμετωπίζει μεγάλα οικονομικά προβλήματα, καλείται να πληρώσει ζημιά πολλών εκ. ΤΛ για μια συμφωνία με τις αερογραμμές Κωνσταντινούπολης για τους χώρους στάθμευσης των αεροσκαφών της εταιρείας στο παράνομο αεροδρόμιο της Τύμπου. Σε άλλο θέμα επίσης δημοσιεύει φωτογραφίες από το τελευταίο αντίο στους δύο πιλότους. Αλλού γράφει ότι το 2019 στις εκταφές της ΔΕΑ εντοπίστηκαν τα οστά 24 αγνοουμένων.<br/><br/>Η «Γενί Ντουζέν» (Νέα τάξη) με τίτλο «Έκλαψαν γη και ουρανός» αναφέρεται στις κηδείες των πιλότων με φωτογραφίες και γράφει ότι αναμένονται και ειδικοί της κατασκευαστικής εταιρείας του αεροπλάνου από την Ιταλία για τις έρευνες που αφορούν τα αίτια του δυστυχήματος. Σε άλλο θέμα αναφέρεται σε κρίση για τον διορισμό της καθηγήτριας από την Τουρκία με την ισλαμική μαντίλα σε λύκειο στη Λάπηθο.<b> Αλλού γράφει για το ατύχημα με τον μικρό μαθητή που τραυματίστηκε σοβαρά όταν τον χτύπησε το σχολικό λεωφορείο.</b></p>
    </article>
  </body>
</html>
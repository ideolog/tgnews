<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/technology/defense/2019/11/01/six-f-16-and-one-c-130-aircraft-of-singapore-emergency-landing-at-port-blair-airport.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-01T10:13:00+00:00"/>
    <meta property="og:title" content="‘സോണിക് ബൂം’ സൃഷ്ടിച്ച് 6 എഫ്–16 പോർവിമാനങ്ങൾ, പരിഭ്രാന്തരായി ദ്വീപുകാർ!"/>
    <meta property="og:description" content="ആകാശത്ത് ഒരേ സമയം ആറു എഫ്–16 പോർവിമാനങ്ങൾ വൻ ശബ്ദത്തോടെ പറക്കുന്നത് കണ്ടതോടെ ആൻഡമാൻ, നിക്കോബാർ ദ്വീപുകാർ ഒന്നു പരിഭ്രമിച്ചു. എന്താണ് സംഭവമെന്ന്.Indian Air Force.Defence News. Malayalam Technology News. Manorama Online"/>
  </head>
  <body>
    <article>
      <h1>‘സോണിക് ബൂം’ സൃഷ്ടിച്ച് 6 എഫ്–16 പോർവിമാനങ്ങൾ, പരിഭ്രാന്തരായി ദ്വീപുകാർ!</h1>
      <address><time datetime="2019-11-01T10:13:00+00:00">01 Nov 2019, 10:13</time> by <a rel="author">മനോരമ ലേഖകൻ</a></address>
      <p>ആകാശത്ത് ഒരേ സമയം ആറു എഫ്–16 പോർവിമാനങ്ങൾ വൻ ശബ്ദത്തോടെ പറക്കുന്നത് കണ്ടതോടെ ആൻഡമാൻ, നിക്കോബാർ ദ്വീപുകാർ ഒന്നു പരിഭ്രമിച്ചു. എന്താണ് സംഭവമെന്ന് അന്വേഷിച്ച് ചിലർ അധികൃതരുമായി ബന്ധപ്പെട്ടെങ്കിലും ആദ്യമൊന്നും വ്യക്തമായ വിവരങ്ങൾ ലഭിച്ചില്ല. ഇതിനിടെ പോർവിമാനങ്ങളെല്ലാം ദ്വീപിൽ തന്നെ ലാൻഡ് ചെയ്യുകയും ചെയ്തു.</p>
      <p>റിപ്പബ്ലിക് ഓഫ് സിംഗപ്പൂർ എയർഫോഴ്‌സിന്റെ (ആർ‌എസ്‌എ‌എഫ്) ആറ് എഫ് -16 വിമാനങ്ങളും ഒരു സി 130 വിമാനവുമാണ് വ്യാഴാഴ്ച പോർട്ട് ബ്ലെയർ വിമാനത്താവളത്തിൽ അടിയന്തര ലാൻഡിങ് നടത്തിയത്. ഇത് ഇന്ത്യൻ നേവിയുടെ വിമാനത്താവളമായ ഐ‌എൻ‌എസ് ഉത്‌ക്രോഷ് ആണ്.</p>
      <p>ഇന്ധനക്ഷാമവും കാലാവസ്ഥാ മുന്നറിയിപ്പും കാരണമാണ് പോര്‍വിമാനങ്ങളെല്ലാം ഐ‌എൻ‌എസ് ഉത്‌ക്രോഷ് ബേസിൽ അടിയന്തര ലാൻഡിങ് നടത്തിയത്. ആൻഡമാൻ, നിക്കോബാർ കമാൻഡിലെ ഉദ്യോഗസ്ഥർ ഇക്കാര്യത്തിൽ ആദ്യമൊന്നും പ്രതികരിച്ചില്ല. എന്നാൽ റിപ്പബ്ലിക് ഓഫ് സിംഗപ്പൂർ എയർഫോഴ്സ് (ആർ‌എസ്‌എ‌എഫ്) വിമാനങ്ങൾ ഇന്ത്യൻ വ്യോമസേനയുമായി (ഐ‌എ‌എഫ്) പരിശീലന പരിപാടികൾക്കായി ഇന്ത്യയിലെ കലൈകുണ്ട എയർഫോഴ്‌സ് സ്റ്റേഷനിലേക്ക് പോവുകയാണെന്നാണ് റിപ്പോർട്ട്. സംയുക്ത പരിശീലനത്തിനായി ഇന്ത്യയും സിംഗപ്പൂരും തമ്മിലുള്ള ഉഭയകക്ഷി കരാർ 2017 ൽ ഒപ്പുവച്ചിരുന്നു. </p>
      <figure>
        <iframe data-src="https://twitter.com/djdiglipur/status/1190088837944365056?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>പോർട്ട് ബ്ലെയറിൽ നിന്ന് ഇന്ധനം നിറച്ച ശേഷം മോശം കാലാവസ്ഥയെത്തുടർന്ന് എല്ലാ വിമാനങ്ങളും ഒരു ദിവസം ഇവിടെ തങ്ങുകയായിരുന്നു. വ്യാഴാഴ്ച രാവിലെ 9 ഓടെയാണ് വിമാനങ്ങൾ ലാൻഡ് ചെയ്തത്. എന്നാൽ രാവിലെ മുതൽ പോർട്ട് ബ്ലെയർ ആകാശത്തിന് മുകളിലൂടെ യുദ്ധവിമാനങ്ങൾ സോണിക് ബൂം സൃഷ്ടിച്ച് പറക്കുന്നത് കണ്ട് ജനം പരിഭ്രാന്തരായി.</p>
      <p>അതേസമയം മിക്കവരും ആൻഡമാനിൽ ഏതെങ്കിലും യുദ്ധവിമാന പരിശീലനത്തിനുള്ള സാധ്യതയെക്കുറിച്ചാണ് ഊഹിച്ചത്. പോർട്ട് ബ്ലെയറിൽ 6 പോർവിമാനങ്ങൾ ലാൻഡ് ചെയ്തുവെന്ന വാർത്ത പെട്ടെന്ന് പ്രചരിക്കുകയും നൂറുകണക്കിന് ആളുകൾ വിമാനത്താവളത്തിന് സമീപം യുദ്ധവിമാനങ്ങൾ കാണാനെത്തുകയും ചെയ്തിരുന്നു.</p>
      <figure>
        <img src="https://img-mm.manoramaonline.com/content/dam/mm/mo/technology/science/images/2019/9/22/f-16.jpg"/>
      </figure>
      <p>
        <b>സോണിക് ബൂം </b>
      </p>
      <p>മണിക്കൂറിൽ 1236 കിലോമീറ്ററായ ശബ്ദവേഗത്തിലും കൂടിയ വേഗമാണ് സൂപ്പർ സോണിക്. ഈ വേഗത്തിൽ പറക്കുന്ന വിമാനം തിരയിളക്കം പോലെ ശബ്ദതരംഗങ്ങൾ സൃഷ്ടിക്കും. ഇവയുടെ ആഘാതത്തിൽ ഭൂമി കുലുങ്ങുന്നതായി തോന്നാം. ഒപ്പം കാതടപ്പിക്കുന്ന ശബ്ദവും. ഈ പ്രതിഭാസമാണ് സോണിക് ബൂം</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/kedicik-acikladi-eger-adnan-oktar-mehdi-olsaydi/926029"/>
    <meta property="og:site_name" content="medya faresi"/>
    <meta property="article:published_time" content="2019-11-01T10:35:00+00:00"/>
    <meta property="og:title" content="Kedicik açıkladı: Eğer Adnan Oktar mehdi olsaydı..."/>
    <meta property="og:description" content="Adnan Oktar organize suç örgütüne yönelik, aralarında örgütün elebaşı Adnan Oktar'ın da bulunduğu 167'si tutuklu 226 sanığın yargılandığı davanın 25. duruşması görüldü."/>
  </head>
  <body>
    <article>
      <h1>Kedicik açıkladı: Eğer Adnan Oktar mehdi olsaydı...</h1>
      <h2>Adnan Oktar organize suç örgütüne yönelik, aralarında örgütün elebaşı Adnan Oktar'ın da bulunduğu 167'si tutuklu 226 sanığın yargılandığı davanın 25. duruşması görüldü.</h2>
      <address>
        <time datetime="2019-11-01T10:35:00+00:00">01 Nov 2019, 10:35</time>
      </address>
      <p>Adnan Oktar organize suç örgütüne yönelik 226 sanığın yargılandığı davada, tutuklu bulunan 'kedicik' lakaplı kadınlardan Alev Babuna, "Adnan Oktar, bize 'Eğer Mehdilik iddia etseydim, ben burada kaval çalar uhrevi danslar yapardım. Ama ben burada kadınlarla kaşık dansı yapıyorum.' dedi" diye savunma yaptı.</p>
      <p>Adnan Oktar organize suç örgütüne yönelik, aralarında örgütün elebaşı Adnan Oktar'ın da bulunduğu 167'si tutuklu 226 sanığın yargılandığı davanın 25. duruşması görüldü. Duruşmada "örgüt imamı" şüphesiyle tutuklu yargılanan Alev Babuna'nın savunması mahkeme salonuna damga vurdu.</p>
      <h3>"EĞER MEHDİLİK İDDİA ETSEYDİM KAVAL ÇALAR UHREVİ DANSLAR YAPARDIM"</h3>
      <p>Duruşmada "Örgüt imamı" şüphesiyle yargılanan Alev Babuna hakkındaki suçlamaları reddederek Adnan Oktar'ın kendilerine mehdi olmadığını defalarca ilettiğini söyledi. Sanık Babuna, "Adnan Bey 42 bin kişiye mehdi olmadığını söyledi. Adnan Oktar, bize 'Eğer Mehdilik iddia etseydim, ben burada kaval çalar uhrevi danslar yapardım. Ama ben burada kadınlarla kaşık dansı yapıyorum. Ben kesinlikle mehdi olamam' dedi." diye konuştu.</p>
      <p>Örgüt imamı olmadığını söyleyen Alev Babuna, "Bugüne kadar Adnan Bey'den hiçbir talimat almadım. Hiç kimseye de talimat verdiğini görmedim" dedi.</p>
      <h3>İDDİANAMEDEN</h3>
      <p>İstanbul Cumhuriyet Başsavcılığınca hazırlanan 3 bin 908 sayfalık iddianamede, sanıkların haricinde 26 kişi "mağdur", aralarında eski emniyet müdürü Adil Serdar Saçan'ın da bulunduğu 99 kişi ise "müşteki" sıfatıyla yer alıyor.</p>
      <p>Mağdur ve müştekilerin yanı sıra 23 tanık ve etkin pişmanlıktan yararlanan 25 kişinin beyanlarına yer verilen iddianamede, suç örgütünün kurucu ve yöneticisi sanık Adnan Oktar elebaşılığındaki silahlı suç örgütünün biri firari 13 yöneticisi bulunduğu anlatılıyor.</p>
      <p>İddianamede, sanıklar hakkındaki suçlamalar şöyle:</p>
      <p>"Siyasal veya askeri casusluk suçuna teşebbüs etme, suç işlemek amacıyla örgüt kurma ve yönetme, suç işlemek amacıyla kurulan örgüte üye olma, suç işlemek amacıyla kurulan örgüte üye olmamakla birlikte örgüte yardım etme, cinsel istismar, cinsel saldırı, 6136 Sayılı Kanun'a muhalefet, eğitim ve öğretim hakkının engellenmesi, şantaj, eziyet, kişiyi hürriyetinden yoksun kılma, suçtan kaynaklanan mal varlığı değerlerini aklama, hakaret, 3628 sayılı Mal Varlığı Bildiriminde Bulunulması, Rüşvet ve Yolsuzluklarla Mücadele Kanunu'na muhalefet, kişiler arasındaki konuşmaların dinlenmesi ve kayda alınması, dolandırıcılık, tehdit, kişisel verilerin kaydedilmesi, kasten öldürmeye teşebbüs, silahlı terör örgütüne üye olmamakla birlikte yardım etme, 5607 sayılı Kaçakçılık Kanunu'na muhalefet, resmi belgeyi bozmak, yok etmek veya gizlemek, resmi belgede sahtecilik ve suçluyu kayırmak."</p>
      <p>İddianamede, örgüt elebaşısı Adnan Oktar hakkında, "devletin gizli kalması gereken bilgilerini siyasal veya askeri casusluk amacıyla temin etme", "suç işlemek amacıyla örgüt kurma-yönetme", "terör örgütü FETÖ'ye üye olmamakla birlikte örgüte yardım etmek", "kasten öldürmeye teşebbüs", "5607 sayılı Kaçakçılık Kanunu'na muhalefet", "resmi belgeyi yok etmek", "resmi belgede sahtecilik", "nitelikli cinsel saldırı", "çocuğun nitelikli cinsel istismarı", "6136 Sayılı Kanun'a muhalefet", "eğitim öğretim hakkının engellenmesi", "eziyet etme", "şantaj", "cebir tehdit veya hile kullanarak kişiyi hürriyetinden yoksun kılma", "suçtan kaynaklanan mal varlığı değerlerini aklama", "dolandırıcılık", "3628 sayılı Kanun'a muhalefet", "hakaret", "tehdit", "hukuka aykırı olarak kişisel verileri kaydetmek", "suçluyu kayırma" ve "kişiler arasındaki konuşmaların dinlenmesi ve kayda alınması" suçlarından toplam 420 yıldan 871 yıla kadar hapis cezası isteniyor.</p>
      <p>İddianamede, 11 müşteki-sanık hakkında ise sadece "suç işlemek amacıyla kurulan örgüte üye olma" suçundan ayrı ayrı 1 yıldan 3 yıla kadar hapis cezası talep ediliyor. Diğer sanıkların ise benzer suçlardan hapis cezalarına çarptırılmaları talep ediliyor.</p>
    </article>
  </body>
</html>
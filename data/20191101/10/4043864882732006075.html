<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/1/7230727/"/>
    <meta property="og:site_name" content="Українська правда"/>
    <meta property="article:published_time" content="2019-11-01T10:51:19+00:00"/>
    <meta property="og:title" content="Чверть українців упевнені, що ТБ російською допоможе повернути Донбас"/>
    <meta property="og:description" content="КМІС: Із тим, що створення телевізійного російськомовного каналу сприятиме інтеграції непідконтрольних уряду територій, згодні 25,4% респондентів, частково згодні 16,5%, частково не згодні 8,8%, повністю не згодні 16%, згодні й не згодні – 14,1%, не змогли відповісти 19,3%"/>
  </head>
  <body>
    <article>
      <h1>Чверть українців упевнені, що ТБ російською допоможе повернути Донбас</h1>
      <address>
        <time datetime="2019-11-01T10:51:19+00:00">01 Nov 2019, 10:51</time>
      </address>
      <p>Загалом 41,9% українців вважають, що створення <b>телевізійного російськомовного каналу</b> сприятиме інтеграції непідконтрольних уряду територій.</p>
      <p>Про це свідчать результати вересневого опитування Київського міжнародного інституту соціології, повідомляє "<a href="https://ua.interfax.com.ua/">Інтерфакс-Україна</a>".</p>
      <p>Із таким твердженням повністю згодні 25,4% респондентів, частково згодні 16,5%, частково не згодні 8,8%, повністю не згодні 16%, згодні й не згодні – 14,1%, не змогли відповісти 19,3%.</p>
      <p>Із твердженням, що <b>більшість культурного продукту</b> (книги, серіали, фільми) і ЗМІ на Донбасі має бути українською мовою згодні 46% опитаних, не згодні 33,2%, 14,6% відповіли, що згодні й не згодні одночасно, а 6,1% не змогли відповісти.</p>
      <p>Крім того, 61,4% респондентів вважають, що Донбас має більше <b>культурної та історичної спадщини </b>з Україною, ніж із Росією, 14,6% не згодні з цим, 13,6% відповіли, що і так, і ні, а 10,4% не змогли відповісти.</p>
      <p>41,6% опитаних упевнені, що для <b>інформаційної реінтеграції</b> окупованого Донбасу необхідна окрема структура (відомство), 22,3% не згодні з цим, 9,8% вважають "і так, і ні", а 26,3% не змогли відповісти.</p>
      <p>КМІС проводив дослідження на замовлення Школи політичної аналітики з 27 серпня до 23 вересня 2019 року. Польовий етап тривав із 8 до 20 вересня.</p>
      <p>У 110 населених пунктах у всіх областях України, крім непідконтрольних регіонів Криму і Донбасу, зібрали 2 035 анкет. Статистична похибка не перевищує 1,4% - 3,3%.</p>
      <related>
        <a href="https://www.pravda.com.ua/news/2019/10/29/7230394/"/>
        <a href="https://www.pravda.com.ua/news/2019/10/29/7230364/"/>
        <a href="https://www.pravda.com.ua/news/2019/10/24/7229950/"/>
      </related>
    </article>
  </body>
</html>
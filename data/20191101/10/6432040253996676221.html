<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/615177,Z-nimi-pozegnalismy-sie-w-ostatnim-roku.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-01T10:01:17+00:00"/>
    <meta property="og:title" content="Z nimi pożegnaliśmy się w ostatnim roku"/>
    <meta property="og:description" content="Żaden czas nie jest dobry, a najbliżsi nigdy nie są przygotowani na ostatnie pożegnanie. Wspominamy osoby, które zmarły od 30 października 2018 do 30 października tego roku."/>
  </head>
  <body>
    <article>
      <h1>Z nimi pożegnaliśmy się w ostatnim roku</h1>
      <address>
        <time datetime="2019-11-01T10:01:17+00:00">01 Nov 2019, 10:01</time>
      </address>
      <p>
        <b>Żaden czas nie jest dobry, a najbliżsi nigdy nie są przygotowani na ostatnie pożegnanie. Wspominamy osoby, które zmarły od 30 października 2018 do 30 października tego roku.</b>
      </p>
      <h3>ZWIĄZANI Z WARMIĄ I MAZURAMI:</h3>
      <p><b>Jan Bielewicz</b><br/>Zmarł 4 listopada 2018 r. Prezes Klubu Przyjaciół Ełku, którego głównym celem jest integrowanie ełczan w Chicago i działalność charytatywna. Laureat Nagrody Białej Lilii w kategorii Ambasador Ełku. Organizował m.in. festyny, z których dochód był przeznaczony na pomoc chorym i potrzebującym mieszkańcom miasta. Został pochowany na ełckim cmentarzu. Miał 68 lat.<br/><br/><b>Marek Bauman</b> <br/>Zmarł 29 stycznia 2019 r. Wieloletni pracownik samorządu, znawca i praktyk samorządowego prawa finansowego. Od 2000 roku był skarbnikiem województwa warmińsko-mazurskiego. Wyróżniony „Odznaką Honorową za Zasługi dla Województwa Warmińsko-Mazurskiego”. Prywatnie miłośnik żeglarstwa, nurkowania, fotografowania i turystyki rowerowej. Miał 73 lata.<br/><br/><br/><b>Waldemar Klocek</b><br/>Zmarł 5 lutego 2019 r. Od 1991 roku kierował Okręgowym Przedsiębiorstwem Geodezyjno-Kartograficznym w Olsztynie. Przez wiele lat był wiceprezesem, a od 2016 r. prezesem, Warmińsko-Mazurskiego Klubu Biznesu. Społecznie działał w Klubie Rotary. Odznaczony Krzyżem Kawalerskim Orderu Odrodzenia Polski. <br/><br/><b>Sławomir Kędzierski </b><br/>Zmarł 11 lutego 2019 r. Był ciekawym świata i otwartym na ludzi dziennikarzem. Zawsze spokojny, niezawodny, rzetelny i życzliwy. Związany z Gazetą Giżycką i Gazetą Olsztyńską prawie 20 lat. Zostawił po sobie setki artykułów i tysiące zdjęć. Jego pasją była fotografia, wolne chwile spędzał na szukaniu tego najlepszego zdjęcia. Miał 63 lata.<br/><br/><b>Tadeusz Machela</b><br/>Zmarł 9 marca 2019 r. Od 1984 roku pracował zawodowo jako muzyk zespołu „Limited”. Koncertował z zespołem „Benefis” w Jugosławii. W Olsztynie mieszkał od 1985 roku. Założył zespoły: „Klaster”, „Sfora Tadziora” oraz z Władysławem Katarzyńskim — „Kapelę Jakubową". Miał 66 lat.<br/><br/><b>Jerzy Światkowski</b><br/>Zmarł 21 marca 2019 r. Był elbląskim pionierem i założycielem harcerstwa w powojennym Elblągu. W 1945 pracował jako tłumacz niemiecko-rosyjski, następnie wstąpił do Morskiej Grupy Operacyjnej. Jego najbliżsi stanowili pierwszą kompletną rodzinę, która zamieszkiwała Elbląg. W latach 90. pełnił funkcję przewodniczącego Koła Pionierów Elbląga im. Mirosława Filipowicza. Miał 91 lat. <br/><br/><b>Alojzy Jarguz </b><br/>Zmarł 22 kwietnia 2019 r. Jeden z najlepszych sędziów w historii polskiego futbolu. Był żywą legendą polskiego środowiska sędziowskiego, międzynarodowym arbitrem i działaczem przez sporą część życia związanym z Mikołajkami. Przeszedł do historii piłki nożnej jako pierwszy polski sędzia, który poprowadził mecz podczas mistrzostw świata: gwizdał podczas mundiali w Argentynie w 1978 oraz w Hiszpanii w 1982 roku. Miał 85 lat.<br/><br/><b>Jan Tandyrak </b><br/>Zmarł 25 kwietnia 2019 r. Urodził się w grudniu 1964 r. Polityk i działacz samorządowy, restaurator. Był absolwentem ART w Olsztynie. Przez wiele lat piastował mandat radnego Olsztyna, a w latach 2010–2014 był przewodniczącym Rady Miasta Olsztyna. Sześć lat pełnił funkcję szefa struktur Platformy Obywatelskiej w Olsztynie. <br/><br/><br/><b>Henryk Leśniowski </b><br/>Zmarł 4 maja 2019 r. Fascynował się historią bitwy pod Grunwaldem. Napisał na ten temat wiele artykułów. Jest autorem kilku książek, opublikował między innymi "Tajemnice grunwaldzkiego pobojowiska" (napisana wspólnie z Romualdem Odojem) i "Mój Grunwald. Gawędy i artykuły". W latach 1976-1990 pracował w "Gazecie Olsztyńskiej". Był działaczem harcerskim i komendantem Warmińsko-Mazurskiej Chorągwi ZHP im. Grunwaldu. <br/><br/><b>Stanisław Dąbrowski</b><br/>Zmarł 4 maja 2019 r. W latach 2010-2014 był Regionalnym Dyrektorem Ochrony Środowiska w Olsztynie. Pracę rozpoczął w olsztyńskim oddziale Biura Urządzania Lasu i Geodezji Leśnej. Następnie był kierownikiem Lasu Miejskiego, a w latach 1981-1999 pełnił funkcję wojewódzkiego konserwatora przyrody. Prywatnie był pasjonatem historii regionu. <br/><br/><br/><b>Jan Liberacki</b><br/>Zmarł 14 maja 2019 r. Zapalony fotograf, od lat uwieczniał na swoich zdjęciach portrety ostródzian i swoje ukochane miasto. Miał swój udział w wielu publikacjach dotyczących Ostródy. Fotografował ludzi, architekturę, krajobrazy — był fotograficznym kronikarzem zmian, jakie zachodziły w jego rodzinnym mieście przez kilka dekad. Był też radnym Rady Miejskiej w Ostródzie. Miał 68 lat. <br/><br/><br/><b>Mirosław Dymczak</b><br/>Zmarł 30 maja 2019 r. Był dziennikarzem i rzecznikiem prezydenta Elbląga. Jest autorem dramatu „Matnia”. Zainicjował utworzenie DKF „Czerwona Oberża”, uczestniczył w organizacji Biennale Form Przestrzennych oraz pracach Elbląskiego Towarzystwa Kulturalnego. Współpracował z gdańską rozgłośnią Polskiego Radia i z redakcją „Dziennika Bałtyckiego”. W 1971 r. został kierownikiem elbląskiego oddziału „Głosu Wybrzeża” oraz PAP. Zmarł w wieku 83 lat.<br/><br/><br/><b>Kpt. Waldemar Miarczyński</b> <br/>Zmarł 3 czerwca 2019 r. Żołnierz Armii Krajowej. Walczył w powstaniu od samego początku w pułku Armii Krajowej "Baszta". Był dowódcą drużyny w II plutonie kompanii K-3 tego pułku. W czasie walk na Mokotowie siedemnastoletni wówczas Waldemar Miarczyński zniszczył niemiecki czołg. Za męstwo i odwagę na polu walki został odznaczony krzyżem Orderu Virtuti Militari. <br/><br/><br/><b>Ireneusz Kluczek</b><br/>Zmarł 29 czerwca 2019 r. Były znakomitym lekkoatletą Gwardii Olsztyn, trzykrotnym medalistą mistrzostw Polski w biegu na 400 m, uczestnikiem igrzysk olimpijskich w Rzymie (1960) i Tokio (1964), który przeszedł do historii polskiego sportu jako pierwszy olimpijczyk z naszego regionu. W latach 1959-63 był 11-krotnym reprezentantem Polski, a także m.in. uczestnikiem mistrzostw Europy w Belgradzie (1960) oraz trzykrotnym zwycięzcą plebiscytu „Głosu Olsztyńskiego” na Najlepszego Sportowca Województwa. Miał 79 lat.<br/><br/><br/><b>Ryszard Patelka </b><br/>Zmarł 29 czerwca. Znakomity lekkoatleta, oszczepnik legendarnego Wunderteamu, reprezentant Polski, medalista mistrzostw kraju, a po zakończeniu kariery zawodniczej — zasłużony trener. Swoją bogatą karierę rozpoczynał w Działdowie, a później reprezentował barwy olsztyńskich klubów: AZS i Kormorana. Właśnie w stolicy Warmii w 1960 roku zdobył jedyny w karierze medal MP — brązowy — mistrzostw Polski. Miał 84 lata.<br/><br/><br/><b>Józef Grzegorczyk </b><br/>Zmarł 22 lipca 2019 r. Prezydent Olsztyna w latach 1992-1994. W latach 1990-1992 i 1994-1996 pełnił funkcję zastępcy prezydenta. Wtedy została zapoczątkowana inwestycja komunalna wokół jezior olsztyńskich, umożliwiająca rozwój Dajtek, Likus i Gutkowa. Wprowadził powszechną naukę pływania w olsztyńskich podstawówkach. Był zagorzałym entuzjastą sportu i aktywnym działaczem „Solidarności”. pełnił również funkcję prezesa OKS „Stomil”.<br/><br/><br/><b>Tobiasz Niemiro</b><br/>Zmarł 25 lipca 2019 r. Znany olsztyński społecznik i przedsiębiorca. Angażował się w liczne przedsięwzięcia, doradzał, jak walczyć z biurokracją, wspierał oddolne inicjatywy. Stowarzyszenie na Rzecz Bezpieczeństwa, któremu przewodniczył, monitorowało wykonywanie wyroków więzienia wobec skazanych za dokonywane w latach 90. napady i porwania dla okupu biznesmenów. Miał 44 lata.<br/><br/><br/><b>Jan Purzycki </b><br/>Zmarł 20 sierpnia 2019. Urodził się w Ostródzie, Jako pisarz i felietonista debiutował na łamach „Gazety Olsztyńskiej”. Działał także w olsztyńskim oddziale Korespondencyjnego Klubu Młodych Pisarzy. W 1982 r. ukończył Wyższe Zawodowe Studia Scenariuszowe w Łódzkiej Szkole Filmowej. Sławę przyniosły mu scenariusze filmowe "Wielki Szu", "Piłkarski poker" oraz serialu telewizyjnego "Złotopolscy". Ostatnim filmem, przy którym Purzycki pracował, był "Prymas. Trzy lata z tysiąca". <br/><br/><br/><b>Marek Dyzydery Piotrowski</b><br/>Zmarł 30 sierpnia 2019 r. Wychowawca wielu pokoleń młodzieży w Liceum Ogólnokształcącego im. Jana Bażyńskiego w Ostródzie. W liceum pracował od 1970 r. do roku 2000, był jego dyrektorem w latach 1983 - 1992. Był wielkim przyjacielem młodzieży, charyzmatycznym nauczycielem, wychowawcą kilku pokoleń ostródzian. Cenionym zarówno przez uczniów, jak i nauczycieli. Miał 81 lat.<br/><br/><br/><b>Zbigniew Biłat</b><br/>Zmarł 13 września 2019 roku. Zapisał się w dziejach olsztyńskiej siatkówki jako jeden z tych zawodników, którzy położyli podwaliny pod historyczny awans AZS Olsztyn do pierwszej ligi. Grał w kortowskiej drużynie (wtedy występującej jeszcze na drugoligowym szczeblu) na początku lat 60-tych, będąc silnym punktem zespołu i wzorem do naśladowania dla młodszych kolegów.<br/><br/><br/><b>Józef Olejniczak</b><br/>Zmarł 19 września 2019 roku. Ostatni żyjący świadek "Sprawy elbląskiej". Wydarzenia dotyczyły pożaru w Zakładach Mechanicznych im. Gen. Świerczewskiego. Urząd Bezpieczeństwa dokonał wówczas ponad 100 aresztowań pod zarzutem sabotażu i szpiegostwa. Troje skazano na śmierć, a Józefa Olejniczaka, wraz z piątką innych, na długoletnie więzienie. W 1956 roku wszystkich skazanych uniewinniono. Miał 92 lata. <br/><br/><br/><b>Marek Łupkowski </b><br/>Zmarł 30 września 2019 r. Muzyk, perkusista zespołu Tuhaj Bej. Zmagał się z chorobą nowotworową. Chcąc pomóc w tej walce przyjaciele Marka Łupkowskiego zorganizowali koncert charytatywny, na którym, mimo bardzo złego stanu zdrowia, zagrał na perkusji ze swoim zespołem. Podbił serca nie tylko fanów, ale też całego Olsztyna.</p>
      <h3>POLSKA I ŚWIAT:</h3>
      <p><b>George H.W. Bush </b><br/>Zmarł 30 października 2018 r. George Herbert Walker Bush. Amerykański przedsiębiorca i polityk. 41. prezydent Stanów Zjednoczonych. Urząd objął w 1989 roku. Sprawował go jedną kadencję. Był wiceprezydentem USA w administracji Ronalda Reagana. Ojciec George’a Busha. <br/><br/><br/><b>Jolanta Szczypińska </b><br/>Zmarła 8 grudnia 2018 r. Urodzona w 1957. Polityk i pielęgniarka. Związana z Prawem i Sprawiedliwością posłanka na Sejm RP.<br/><br/><b>Kazimierz Kutz</b><br/>Zmarł 18 grudnia 2018 r. Reżyser, scenarzysta, publicysta, pisarz i polityk. Wicemarszałek Senatu V kadencji, poseł i senator. Współzałożyciel Stowarzyszenia Filmowców Polskich i współtwórca polskiej szkoły filmowej. W PRL współpracował z opozycją. Wyreżyserował ponad dwadzieścia filmów fabularnych, w tym trylogię śląską: "Sól ziemi czarnej", "Perła w koronie" i "Paciorki jednego różańca".<br/><br/><br/><b>Zuzanna Łapicka </b><br/>Zmarła 21 grudnia 2018 r. Urodziła się 19 marca 1954 r. Dziennikarka i kierownik literacki Teatru Rampa. Prywatnie córka Andrzeja Łapickiego i była żona Daniela Olbrychskiego. Autorka książki "Dodaj do znajomych".<br/><br/><br/><b>Tadeusz Pieronek </b><br/>Zmarł 27 grudnia 2018 r. Profesor nauk prawnych, sekretarz generalny Konferencji Episkopatu Polski w latach 1993–1998, rektor Papieskiej Akademii Teologicznej w Krakowie w latach 1998–2004. Duchowny, kanonista. <br/><br/><br/><b>Paweł Adamowicz </b><br/>Zmarł 14 stycznia 2019 r. W latach 1998–2019 prezydent Gdańska. Zginął z ręki zamachowca podczas koncertu WOŚP. Działacz opozycji demokratycznej w okresie PRL. Prawnik, samorządowiec, polityk. <br/><br/><br/><b>Jan Olszewski </b><br/>Zmarł 7 lutego 2019 r. Adwokat, publicysta i polityk. Żołnierz Szarych Szeregów, uczestnik powstania warszawskiego. Działacz opozycji w PRL, obrońca w procesach politycznych tamtego okresu. W latach 1991–1992 prezes Rady Ministrów, poseł i przewodniczący Ruchu dla Rzeczypospolitej i Ruchu Odbudowy Polski, członek Trybunału Stanu, doradca prezydenta RP. Kawaler Orderu Orła Białego.<br/><br/><br/><b>Zofia Czerwińska</b><br/>Zmarła 13 marca 2019 r. Znana aktorka teatralna i filmowa. Debiutowała rolą barmanki Loli w filmie "Pokolenie". Dużą popularność zyskała rolą pani Balcerkowej z serialu Alternatywy 4 i rolą Zofii Nowosielskiej w serialu telewizyjnym "Czterdziestolatek". <br/><br/><br/><b>Karol Modzelewski </b><br/>Zmarł 28 kwietnia 2019 r. Profesor nauk humanistycznych, członek Polskiej Akademii Nauk, jeden z liderów opozycji w PRL, więzień polityczny, senator I kadencji. Kawaler Orderu Orła Białego.<br/><br/><br/><b>Piotr Woźniak-Starak </b><br/>Zmarł 18 sierpnia 2019 r. Przedsiębiorca, producent filmowy. Współwłaściciel przedsiębiorstwa producenckiego Watchout Studio. Wyprodukował takie filmy jak "Bogowie" i "Sztuka kochania". Miał 39 lat.<br/><br/><br/><b>Jan Kobuszewski </b><br/>Zmarł 28 września 2019 r. Znany aktor i artysta kabaretowy, związany z kabaretami Dudek i Olgi Lipińskiej. Wystąpił w kilkudziesięciu filmach, w tym "Brunet wieczorową porą", "Nie ma róży bez ognia". Był narratorem popularnego programu telewizyjnego "Bajka dla dorosłych". Miał swój letni dom na Mazurach.<br/><br/><br/><b>Kornel Morawiecki</b><br/>Zmarł 30 września 2019 r. Fizyk, nauczyciel akademicki i polityk. Działacz opozycji demokratycznej w czasach PRL. Założyciel i przewodniczący Solidarności Walczącej, poseł i marszałek senior Sejmu VIII kadencji. Kawaler Orderu Orła Białego.<br/><br/><br/><b>Karel Gott </b><br/>Zmarł 1 października 2019 r. Najbardziej znany piosenkarz czeski. Śpiewał m.in. piosenki pop, adaptacje klasycznych pieśni, narodowych i ludowych piosenek, aranżacje melodii z musicali i piosenki country, ale też arie operowe i operetkowe.<br/><br/><br/><b>Jan Szyszko</b><br/>Zmarł 9 października 2019 r. Leśnik, profesor nauk leśnych, nauczyciel akademicki i polityk. W latach 1997–1999 minister ochrony środowiska, zasobów naturalnych i leśnictwa, w latach 2005–2007 oraz 2015–2018 minister środowiska, poseł na Sejm V, VI, VII i VIII kadencji. <br/><br/><br/><b>Bohdan Butenko </b><br/>Zmarł 14 października 2019 r. Jeden z najsłynniejszych polskich ilustratorów. Twórca postaci Gapiszona, Gucia i Cezara, które trafiły nie tylko do książeczek dla dzieci, ale też do serialu animowanego i na …znaczki pocztowe. Jego dorobek artystyczny obejmuje również plakaty filmowe i scenografię telewizyjną m.in. do Kabaretu Starszych Panów. Kawaler Orderu Uśmiechu. Miał 88 lat.</p>
    </article>
  </body>
</html>
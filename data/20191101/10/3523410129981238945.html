<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637310/%D8%A8%D9%84%D8%A7%D8%AA%DA%A9%D9%84%DB%8C%D9%81%DB%8C-%D8%AB%D8%A8%D8%AA%E2%80%8C%D9%86%D8%A7%D9%85-%DB%B3%DB%B0%DB%B0-%D9%87%D8%B2%D8%A7%D8%B1-%D9%88%D8%A7%D8%AD%D8%AF-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-01T10:21:00+00:00"/>
    <meta property="og:title" content="بلاتکلیفی ثبت‌نام ۳۰۰ هزار واحد طرح ملی مسکن"/>
    <meta property="og:description" content="در حالی سرپرست معاونت مسکن و ساختمان وزارت راه وعده آغاز ثبت‌نام طرح ملی مسکن در۱۰ استان را داده‌ که ثبت‌نام۳۰۰ هزار واحد طرح مذکور هنوز بلاتکلیف است."/>
  </head>
  <body>
    <article>
      <h1>
        <a href="https://www.bultannews.com/fa/news/637310/%D8%A8%D9%84%D8%A7%D8%AA%DA%A9%D9%84%DB%8C%D9%81%DB%8C-%D8%AB%D8%A8%D8%AA%E2%80%8C%D9%86%D8%A7%D9%85-%DB%B3%DB%B0%DB%B0-%D9%87%D8%B2%D8%A7%D8%B1-%D9%88%D8%A7%D8%AD%D8%AF-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86">بلاتکلیفی ثبت‌نام ۳۰۰ هزار واحد طرح ملی مسکن</a>
      </h1>
      <h2>در حالی سرپرست معاونت مسکن و ساختمان وزارت راه وعده آغاز ثبت‌نام طرح ملی مسکن در۱۰ استان را داده‌ که ثبت‌نام۳۰۰ هزار واحد طرح مذکور هنوز بلاتکلیف است.</h2>
      <address><time datetime="2019-11-01T10:21:00+00:00">01 Nov 2019, 10:21</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، اواخر مرداد امسال معاون بنیاد مسکن ­انقلاب اسلامی درباره<b> طرح ملی مسکن</b> گفته بود:‌ متقاضیان دریافت <b>مسکن</b> در شهر‌های زیر 100 هزار نفر می‌توانند از شهریور در سامانه طرح ملی مسکن ­ثبت‌نام کنند.</p>
      <p>جواد حق‌شناس  با یادآوری این‌که دولت ساخت 400 هزار<b> واحد مسکونی</b> برای تأمین مسکن اقشار ضعیف را در دستور کار قرار داده که از این تعداد ساخت ­100 هزار واحد آن به‌عهده بنیاد مسکن است، افزود:‌ سامانه ثبت نام طرح ملی مسکن مراحل پایانی را طی می‌کند،  اوایل شهریور ثبت‌نام به‌صورت آزمایشی از شهر کرمان آغاز می‌شود، <b>پس از 10 روز استان‌های دیگر به آن اضافه می‌شود</b> و ­بعد از ثبت‌نام اولیه متقاضیان، پایش افراد کمتر از یک ماه صورت می‌گیرد.</p>
      <p>بخشی از وعده معاون بنیاد مسکن درباره طرح مذکور محقق شد؛ ثبت‌نام پایلوت طرح ملی مسکن اوایل شهریور از استان کرمان آغاز شد اما پس از 10 روز هیچ استان دیگری به این ثبت‌نام اضافه نشد.</p>
      <p>به تازگی (اوایل ماه جاری) سرپرست معاونت مسکن و ساختمان وزارت راه و شهرسازی از آغاز ثبت‌نام متقاضیان طرح ملی مسکن در 10 استان‌ از نیمه ماه جاری خبر داده است. یعنی تا اینجای کار بیش از 2 ماه تاخیر در ثبت‌نام‌ها، آن‌هم نه برای همه استان‌ها بلکه برای حدود یک سوم استان‌های کشور.</p>
      <p>محمود محمودزاده در این‌باره گفته است: نام‌نویسی از متقاضیان مسکن ملی در 10 استان کشور از آبان ماه سال جاری آغاز می‌شود و به‌مرور استان‌های دیگر با فراهم شدن شرایط لازم در پروسه ثبت‌نام قرار می‌گیرند.</p>
      <p>وی با بیان این‌که طبق قانون ساماندهی و حمایت از تولید و عرضه مسکن متقاضیان ثبت‌نام مسکن ملی باید دارای چهار شرط اصلی باشند، تصریح کرد: <b>تأهل، فاقد مالکیت خصوصی، عدم استفاده از امکانات دولتی از قبیل زمین، آپارتمان یا تسهیلات ویژه یارانه‌دار و داشتن سابقه سکونت در شهر مورد تقاضا</b> از جمله این شرایط است.</p>
      <p>طرح ملی مسکن پر است از ابهامات متعدد؛ کمتر کسی حتی شاید مقام مسئول مستقیم طرح ملی مسکن هم نمی‌داند قرار است در این طرح اقشار متوسط به پایین چگونه خانه‌دار شوند. برخی کارشناسان و دست‌اندرکاران بازار مسکن بر این باورند که طرح مذکور هنوز به جمع‌بندی نهایی نرسیده، اگر این‌گونه بود که پس از سپری شدن ماه‌ها شرایط ثبت‌نامه آن تغییر نمی‌کرد.</p>
      <p>دیروز وزیر راه و شهرسازی داشتن تأهل، سابقه سکونت و عدم بهره‌مندی از امکانات و تسهیلات دولتی را سه شرط ثبت‌نام در طرح ملی مسکن اعلام کرد. <b>به عبارت دیگر مالکیت خصوصی از شروط نام‌نویسی طرح مذکور حذف شده است.</b></p>
      <p>فارغ از تغییرات و تاخیرهای طرح ملی مسکن، چگونگی ثبت‌نام 300 هزار واحد طرح مذکور مشخص نیست، یعنی 200 هزار واحد شهرهای جدید و 100 هزار واحد شرکت بازآفرینی شهری ایران. سرپرست تازه وارد معاونت مسکن و ساختمان و وزیر راه و شهرسازی فعلا روی ثبت‌نام واحدهای بنیاد مسکن مانور می‌دهند و پیگیری‌ها در رابطه با اعلام جزئیات طرح ملی مسکن بی نتیجه مانده است.</p>
      <p>انتهای پیام/</p>
    </article>
  </body>
</html>
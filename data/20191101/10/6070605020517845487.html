<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/paisvalencia/govern-valencia-pressupost-milions-enguany_0_2335566663.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T10:28:23+00:00"/>
    <meta property="og:title" content="El govern valencià aprova un pressupost per al 2020 de 17.000 milions, un 1,6% més que el d'enguany"/>
    <meta property="og:description" content="Sanitat, educació i benestar social continuen sent les partides amb més despesa, un 55,6% del total"/>
  </head>
  <body>
    <article>
      <h1>El govern valencià aprova un pressupost per al 2020 de 17.000 milions, un 1,6% més que el d'enguany</h1>
      <h2>Sanitat, educació i benestar social continuen sent les partides amb més despesa, un 55,6% del total</h2>
      <address>
        <time datetime="2019-11-01T10:28:23+00:00">01 Nov 2019, 10:28</time>
      </address>
      <p>El ple del Consell ha aprovat avui el projecte de pressupostos de la Generalitat Valenciana per al 2020, que s'eleven fins als 16.970 milions d’euros, un 1,6% més que els d’enguany. Per partides, les més importants són les de sanitat, educació i benestar social, que suposen un 55,6% del total. Per capítols, el de més dotació és el de despeses de personal (salaris), que ascendeix a 6.487 milions, la majoria, de nou, en sanitat i educació.</p>
      <p>En concret, la conselleria de Sanitat Universal i Salut Pública és la que compta amb dotació més important, amb 6.765,1 milions, un 1% més que el 2019. Per contra, l'augment més gran ha sigut per al departament d'Igualtat i Polítiques Inclusives, que creixerà un 5,7% més, fins als 1.618 milions.</p>
      <p>També augmenta notablement la dotació per a la conselleria d'Agricultura, Medi Ambient, Canvi Climàtic i Desenvolupament Rural, que rebrà un 4% més, fins als 422 milions, per, segons el conseller d'Hisenda, Vicent Soler, "lluitar contra el canvi climàtic".</p>
      <p>Més limitat és l'increment dels recursos del departament d’Educació, Cultura i Esport, amb 4.419 i un 2,1% més. En el cas de la conselleria de Justícia, el creixement és de l'1,9%, fins als 505 milions. En el de la conselleria de Presidència, d’un 1,5%, fins als 213 milions, i així dotar el pla de que pretén limitar els efectes del Brexit.</p>
      <p>La resta de conselleries es reparteixen així el pressupost: Hisenda i Model Econòmic, 337 milions (+1,9%); Economia Sostenible, Sectors Productius Comerç i Treball, 396 milions (+1%); Política Territorial, Obres Públiques i Mobilitat 355 milions (+1%); Participació i Transparència, 55 milions (+2,9%), i les dues noves conselleries: Innovació, Universitats, Ciència i Societat Digital, 977 milions, i Habitatge i Arquitectura Bioclimàtica, 165.</p>
      <p>
        <b>"Exercici de responsabilitat davant la incertesa"</b>
      </p>
      <p>Tot i que el pla inicial era prorrogar els pressuposts del 2019, el conseller d'Hisenda, Vicent Soler, ha defensat que l'elaboració d'uns nous comptes és "un exercici de responsabilitat i autogovern", i que "en cap cas suposen una renúncia". En aquesta línia ha recordat que els pressupostos incorporen de nou la partida d'ingressos "reivindicativa" dels 1.325 milions d'euros per l'infrafinançament.</p>
      <p>Segons Soler, els comptes tracten de fer front a "un escenari d'incerteses" com la ralentització de l'economia, el Brexit i "les limitacions derivades de la inexistència d'un govern espanyol" i d'uns nous pressupostos generals de l'Estat.</p>
    </article>
  </body>
</html>
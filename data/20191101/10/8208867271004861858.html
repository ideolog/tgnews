<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/scienze/2019/11/01/news/acqua_aliena_nel_sistema_solare_sprizzano_da_una_cometa_intrusa_-240012355/"/>
    <meta property="og:site_name" content="Repubblica.it"/>
    <meta property="article:published_time" content="2019-11-01T10:17:00+00:00"/>
    <meta property="og:title" content="Acqua aliena nel Sistema solare, sprizza da una cometa &quot;intrusa&quot;"/>
    <meta property="og:description" content="Individuate possibili tracce sul corpo celeste interstellare 2I/Borisov, dallo scorso 30 agosto sotto stretta osservazione degli astronomi. Queste"/>
  </head>
  <body>
    <article>
      <h1>Acqua aliena nel Sistema solare, sprizza da una cometa "intrusa"</h1>
      <h2>Individuate possibili tracce sul corpo celeste interstellare 2I/Borisov, dallo scorso 30 agosto sotto stretta osservazione degli astronomi. Queste spiegherebbero il viaggio dell'acqua fra le stelle. Ma servono conferme</h2>
      <address>
        <time datetime="2019-11-01T10:17:00+00:00">01 Nov 2019, 10:17</time>
      </address>
      <p>SPRIZZANO da una cometa "straniera" proveniente da una altro sistema planetario e potrebbero spiegare come l'acqua, elemento fondamentale per la vita, viaggi tra le stelle. Potrebbero quindi essere tracce di acqua aliena quelle individuate sulla cometa interstellare 2I/Borisov, la nuova 'intrusa' del Sistema solare dallo scorso 30 agosto sotto stretta osservazione degli astronomi. Se la scoperta venisse confermata, dimostrerebbe che la cometa è molto simile a quelle di 'casa nostra' e aiuterebbe anche a capire meglio come l'acqua si muove nel cosmo. A indicarlo è un gruppo di astronomi guidato da <b>Adam McKay</b> del Goddard Space Flight Center della Nasa, in uno studio in via di pubblicazione su <i>The Astrophysical Journal Letters</i> e comparso su <i>ArXiv</i>, il sito che traccia gli articoli scientifici prima della revisione in vista della pubblicazione ufficiale.<br/><br/>I ricercatori hanno utilizzato un telescopio da 3,5 metri dell'Osservatorio di Apache Point, in Nuovo Messico, per analizzare la luce solare riflessa dalla cometa Borisov. Lo scorso 11 ottobre hanno così individuato nello spettro luminoso quella che sembra essere la 'firma' dell'ossigeno. Sebbene le comete possano produrre ossigeno in modi differenti, gli astronomi sostengono che la spiegazione più plausibile sia che l'ossigeno derivi dalla scissione dell'acqua in idrogeno e ossigeno. L'acqua stimata sulla cometa sarebbe presente insieme al cianuro (precedentemente identificato) secondo le stesse proporzioni osservate nelle comete del Sistema solare. Gli astronomi si aspettano di poter osservare tracce più evidenti di acqua nelle prossime settimane, quando la cometa 2I/Borisov si avvicinerà ulteriormente al Sole: il calore aumenterà lo scioglimento del suo nucleo ghiacciato e di conseguenza l'emissione di gas e polveri.</p>
    </article>
  </body>
</html>
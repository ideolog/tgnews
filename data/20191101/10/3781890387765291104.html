<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/739520"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T10:12:00+00:00"/>
    <meta property="og:title" content="&quot;เอฟวัน&quot; สุดยอดผงาดตัดเชือกคิว &quot;เวิลด์ โอเพ่น&quot;ที่จีน"/>
    <meta property="og:description" content="'เอฟวัน' แทงกระฉูด ตามหลัง 2-4 เฟรม ก่อนจะพลิกนรกไล่แซงชนะ 'เดวิด กิลเบิร์ต' ไปสุดระทึก 5-4 เฟรม ทะลุรอบตัดเชือก ศึกสอยคิวโลก 'เวิลด์ โอเพ่น 2019' ที่เมืองจีน ไปดวลกับ 'ไคเรน วิลสัน' พร้อมการันตีเงินในกระเป๋าแล้วเนื้อๆ 1.2 ล้านบาทเศษ"/>
  </head>
  <body>
    <article>
      <h1>"เอฟวัน" สุดยอดผงาดตัดเชือกคิว "เวิลด์ โอเพ่น"ที่จีน</h1>
      <address>
        <time datetime="2019-11-01T10:12:00+00:00">01 Nov 2019, 10:12</time>
      </address>
      <p>
        <b>"เอฟวัน" แทงกระฉูด ตามหลัง 2-4 เฟรม ก่อนจะพลิกนรกไล่แซงชนะ "เดวิด กิลเบิร์ต" ไปสุดระทึก 5-4 เฟรม ทะลุรอบตัดเชือก ศึกสอยคิวโลก "เวิลด์ โอเพ่น 2019" ที่เมืองจีน ไปดวลกับ "ไคเรน วิลสัน" พร้อมการันตีเงินในกระเป๋าแล้วเนื้อๆ 1.2 ล้านบาทเศษ</b>
      </p>
      <p>ศึกสนุกเกอร์สะสมคะแนนโลก รายการ "เวิลด์ โอเพ่น 2019" หรือ "The 2019 Yushan World Open" ชิงเงินรางวัลรวม 772,000 ปอนด์ หรือประมาณ 29,336,000 บาท ที่หยู่ฉวน นัมเบอร์วันมิดเดิ้ล สคูล ประเทศจีน  เมื่อวันที่ 1 พ.ย. เป็นการดวลคิวในรอบ 8 คนสุดท้าย "เอฟ นครนายก" เทพไชยา อุ่นหนู มือ 37 ของโลก วัย 34 ปี ขวัญใจชาวไทย พบกับ เดวิด กิลเบิร์ต มือ 11 ของโลกชาวอังกฤษ วัย 38 ปี<br/><br/>สถิติเจอกันมา 2 ครั้ง "เอฟวัน" แพ้มาทั้ง 2 ครั้ง โดยรายการ "คิว สคูล 2011" รอบ 128 คน แพ้ 0-4 เฟรม และรายการ "อินเตอร์เนชันแนล แชมเปี้ยนชิพ 2015" รอบรองชนะเลิศ แพ้ 5-9 เฟรม<br/><br/>ผลปรากฎว่า เอฟ ที่ตามหลัง 2-4 เร่งคิวตามตีเสมอ 4-4 ก่อนจะออกมากดไม้เดียว 96 แต้ม พลิกกลับมาชนะได้อย่างสุดเร้าใจ 5-4 เฟรม 65-52 (52), 12-62, 100 (82)-22, 3-100 (100), 0-94 (55), 72-79 (62), 83 (77)-27, 66 (66)-17 และ 96 (96)-0 ทำให้ "เอฟวัน" ถอนแค้นได้เป็นครั้งแรก ผ่านเข้ารอบรองชนะเลิศ ได้สำเร็จ พร้อมรับเงินรางวัลไปแล้ว 32,500 ปอนด์ หรือประมาณ 1,235,000 บาท<br/><br/>ในรอบรองชนะเลิศ "เอฟวัน" จะดวลคิวกับ ไคเรน วิลสัน จากอังกฤษ ที่ปราบ โจว หยู่ หลง จากจีน มา 5-3 เฟรม โดยสถิติการพบกันระหว่าง เอฟ กับ ไคเรน นั้น คู่นี้เจอกันมาทั้งหมด 3 ครั้ง ปรากฎว่า เทพไชยา ชนะ 1 ครั้ง แพ้ 2 ครั้ง ในศึกสนุกเกอร์ 6 แดงชิงแชมป์โลก 2017 เอฟ ชนะ 5-3 เฟรม, เวิลด์ โอเพ่น 2017 วิลสัน ชนะ 5-3 เฟรม และล่าสุด ศึกยูโรเปี้ยน มาสเตอร์ส 2018 วิลสัน ชนะ 4-1 เฟรม.<br/> </p>
    </article>
  </body>
</html>
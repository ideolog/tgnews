<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/za-zneuziti-pravomoci-dostala-vitaskova-opet-podmineny-trest-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T10:00:00+00:00"/>
    <meta property="og:title" content="Zneužití pravomocí. Vitásková dostala opět podmíněný trest"/>
    <meta property="og:description" content="Jihlavský soud dnes uložil bývalé předsedkyni Energetického regulačního úřadu (ERÚ) Aleně Vitáskové za zneužití pravomoci podmíněný trest dva roky vězení s odkladem na 30 měsíců. Soud tím zopakoval loňský verdikt zrušený později odvolacím soudem. Obhájkyně Vitáskové i státní zástupce, který pro Vitáskovou navrhoval 3,5 roku vězení, se proti rozsudku odvolali."/>
  </head>
  <body>
    <article>
      <h1>Zneužití pravomocí. Vitásková dostala opět podmíněný trest</h1>
      <address><time datetime="2019-11-01T10:00:00+00:00">01 Nov 2019, 10:00</time> by <a rel="author">ČTK</a></address>
      <p>Vitásková, která se k dnešnímu jednání ze zdravotních důvodů nedostavila, čelila obžalobě ze zneužití pravomoci úřední osoby a porušení povinností při správě cizího majetku. Místopředsedkyní úřadu totiž v minulosti jmenovala bývalou nejvyšší státní zástupkyni Renátu Veseckou. To bylo v rozporu se zákonem, neboť Vesecká neměla patřičnou praxi v energetice.</p>
      <figure>
        <img src="https://g.denik.cz/1/e6/6791313-praha-vitaskova-rozhovor_denik-150-3x2.jpg"/>
      </figure>
      <aside>
        <a href="https://www.denik.cz/krimi/vitaskova-neuspela-po-statu-chtela-odskodne-35-milionu-soud-zalobu-zamitl-20190802.html">Vitásková neuspěla. Po státu chtěla odškodné 35 milionů, soud žalobu zamítl Přečíst článek ›</a>
      </aside>
      <p>Státní zástupce Kamil Špelda původně Vitáskovou vinil i z toho, že úřadu vyplácením mzdy Vesecké vznikla škoda. To soud neuznal, protože Vesecká pro úřad skutečně pracovala. "Okresní soud, a má to potvrzeno i rozhodnutím krajského soudu, dospěl k tomu názoru, že tím škoda způsobená nebyla. To je věc, ve které se neshodneme," řekl Špelda.</p>
      <h3>Kvalifikovaný právník</h3>
      <p>Vitásková před soudem během líčení řekla, že podmínka praxe nebyla v době nástupu Vesecké důsledně definovaná. Odmítla, že by vytvořila pozici místopředsedkyně úřadu účelově pro někdejší nejvyšší státní zástupkyni Veseckou. Úřad podle ní čelil nárůstu právní agendy a potřeboval zkušeného právníka hlavně z oblasti státní správy, což Vesecká splňovala. Personální otázku podle svých slov řešila Vitásková se Soudcovskou unií nebo Unií státních zástupců. O posílení právního oddělení ERÚ vypovídali dříve před soudem i jeho bývalí místopředsedové.</p>
      <p>Podle soudu se Vitásková skutečně snažila zajistit úřadu kvalifikovaného právníka. "Ačkoli původní cíl obžalované nebyl protiprávní, ale společensky žádoucí, cesta, kterou zvolila, byla v rozporu nejen s energetickým zákonem, ale i v rozporu s trestním zákoníkem," řekl soudce Zdeněk Chalupa.</p>
      <figure>
        <img src="https://g.denik.cz/1/13/vitaskova-201707260221701_denik-150-3x2.jpg"/>
      </figure>
      <aside>
        <a href="https://www.denik.cz/krimi/kauza-solarnich-elektraren-trest-zemkovych-plati-o-vitaskove-rozhodnuto-neni-20190306.html">Kauza solárních elektráren: trest Zemkových platí, o Vitáskové rozhodnuto není Přečíst článek ›</a>
      </aside>
      <p>Odmítl, že by uložený trest byl nepřiměřený, jak namítala obhajoba. "Význam špatného příkladu, který obžalovaná svým jednáním dala, nelze bagatelizovat," řekl soudce. Uvedl, že trest mohl být až pětiletý a nižší trest s podmíněným odkladem uložil i proto, že soud trval už od roku 2016.</p>
      <p>Vitásková stála v čele úřadu, který sídlí v Jihlavě, v letech 2011 až 2017. Vesecká byla místopředsedkyní od listopadu 2014 do června 2015.</p>
    </article>
  </body>
</html>
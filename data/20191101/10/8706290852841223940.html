<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/681587/dikastikes-apofaseis-pilotos-gia-anadromika-syntaxiouchon"/>
    <meta property="og:site_name" content="enikos.gr"/>
    <meta property="article:published_time" content="2019-11-01T10:46:00+00:00"/>
    <meta property="og:title" content="Δικαστικές αποφάσεις «πιλότος» για αναδρομικά συνταξιούχων"/>
    <meta property="og:description" content="Σήμα για επιστροφές πέραν του 10μήνου με έμμεση ακύρωση του επανυπολογισμού στέλνουν οι αποφάσεις των δικαστηρίων..."/>
  </head>
  <body>
    <article>
      <h1>Δικαστικές αποφάσεις «πιλότος» για αναδρομικά συνταξιούχων</h1>
      <address>
        <time datetime="2019-11-01T10:46:00+00:00">01 Nov 2019, 10:46</time>
      </address>
      <p>Σήμα για επιστροφές πέραν του 10μήνου με έμμεση ακύρωση του επανυπολογισμού στέλνουν οι αποφάσεις των δικαστηρίων για τα <a href="https://www.enikos.gr/economy/575261/ta-mystika-gia-anadromika-eos-kai-4800-evro-stis-syntaxeis">αναδρομικά</a> που διεκδικούνται με τις αγωγές των συνταξιούχων.</p>
      <p>Μια νέα απόφαση που εκδόθηκε από το Πρωτοδικείο σε αγωγή συνταξιούχου δικαστικού διατάσσει τον ΕΦΚΑ να του επιστρέψει από το 2015 ως και το 2018 παράνομες περικοπές ύψους 6.249,78 ευρώ με τόκο 6%, ενώ τίθεται σε αμφισβήτηση και ο επανυπολογισμός των συντάξεων με τις παράνομες μειώσεις, τις οποίες όμως νομιμοποίησε το Συμβούλιο της Επικρατείας με τις πρόσφατες αποφάσεις του!</p>
      <p>Πιλότος, ωστόσο, για τη δικαίωση ή μη των συνταξιούχων θα είναι οι πρωτόδικες και εφετειακές αποφάσεις που θα δικαστούν μετά τις 4 Οκτωβρίου 2019 που το Συμβούλιο της Επικρατείας ήρθε και νομιμοποίησε τον επανυπολογισμό των συντάξεων με τις μειώσεις που κρίνονται παράνομες από τα δικαστήρια. Αν λοιπόν οι αποφάσεις των δικαστηρίων από 4 Οκτωβρίου και μετά είναι στην ίδια «γραμμή» με τις προηγούμενες, τότε αυτό θα σημάνει την πλήρη δικαίωση όλων των συνταξιούχων που έκαναν αγωγές για τις παράνομες μειώσεις και θα ξεκαθαρίσει σε μεγάλο βαθμό το τοπίο των αναδρομικών. Οι μέχρι τώρα αποφάσεις, πάντως, που έχουν εκδοθεί δικαιώνουν τους συνταξιούχους με αναδρομικά πέραν και του 10μήνου, που θεωρείται ως το ελάχιστο διάστημα για την επιστροφή των παράνομων περικοπών ακόμη και χωρίς αγωγές.</p>
      <p>
        <b>Νέα απόφαση</b>
      </p>
      <p>Το σήμα για αναδρομικά ως και το 2018 έρχεται να δώσει μια νέα απόφαση (υπ’ αριθμόν 15023/2019) που εκδόθηκε από το Μονομελές Διοικητικό Πρωτοδικείο Αθήνας, η οποία ελήφθη τον Ιούλιο του 2019, και ανακοινώθηκε χθες από την ΕΝΥΠΕΚΚ. Το σημαντικό στοιχείο είναι πως αναφέρεται ότι, πέραν των επιστροφών, ακυρώνονται και τα ενημερωτικά συντάξεων από τον Ιούλιο του 2015 ως και το 2018, καθώς περιείχαν τις μειώσεις των νόμων 4051 και 4093 που κρίθηκαν αντισυνταγματικές! Εμμέσως δηλαδή τίθεται υπό ακύρωση και ο επανυπολογισμός γιατί αυτός έγινε με τις παράνομες μειώσεις!</p>
      <p>Η αγωγή δικάστηκε τον Ιούλιο, προτού δηλαδή βγουν οι αποφάσεις του ΣτΕ, με τις οποίες κρίθηκε νόμιμος ο επανυπολογισμός. Το ζήτημα που ανακύπτει λοιπόν είναι ότι το ΣτΕ έρχεται και εγκρίνει τον επανυπολογισμό του νόμου Κατρούγκαλου, που έχει όμως τις παράνομες μειώσεις τις οποίες ακυρώνουν τα πρωτοβάθμια δικαστήρια, όχι μόνον λόγω αντισυνταγματικότητας, αλλά και μέσω των ενημερωτικών που έπαιρναν οι συνταξιούχοι ως το 2018!</p>
      <p>Από τη στιγμή που δεν είναι αποδεκτά στο δικαστήριο τα παλιά ενημερωτικά με τις παράνομες μειώσεις, δεν μπορεί να θεωρηθούν νόμιμα τα νέα ενημερωτικά με τις επανυπολογισμένες συντάξεις, γιατί η σύγκριση παλιάς και νέας σύνταξης έγινε με την προσθήκη των παράνομων μειώσεων, ενώ θα έπρεπε να αφαιρεθούν. Αυτό που λέει εμμέσως το δικαστήριο στην επίμαχη απόφαση είναι ότι οι νέες επανυπολογσμένες συντάξεις θα έπρεπε να ήταν μεγαλύτερες χωρίς να συνυπολογιστούν οι παράνομες περικοπές.</p>
      <p>
        <b>Μπλόκο σε ΕΑΣ</b>
      </p>
      <p>Ενα άλλο στοιχείο που αναδεικνύεται είναι ότι αναδρομικά διεκδικούνται και με αγωγές του 2019. Κι αυτό γιατί η αγωγή της συνταξιούχου δικαστικού κατατέθηκε στις 31 Ιανουαρίου του 2019, εκδικάστηκε Ιούλιο του 2019 και δημοσιεύτηκε 24 Οκτωβρίου. Η δικαστικός που παίρνει σύνταξη από το Ταμείο Νομικών διεκδικούσε με την προσφυγή της την επιστροφή ποσού 12.900,60 ευρώ όχι μόνον από τις μειώσεις των νόμων 4051 και 4093, αλλά και από την Εισφορά Αλληλεγγύης Συνταξιούχων (ΕΑΣ) για το διάστημα από 1/7/2014 και μετά.</p>
      <p>Το δικαστήριο απέρριψε όμως την επιστροφή της ΕΑΣ, διότι δεν κρίθηκε αντισυνταγματική για τις συντάξεις που χορηγούν τα Ταμεία του ιδιωτικού τομέα (ενώ, αντίθετα, έχει κριθεί αντισυνταγματική για τις συντάξεις του Δημοσίου από το Ελεγκτικό Συνέδριο), και περιόρισε το εύρος των αναδρομικών στους μήνες από Ιούλιο 2015 ως Δεκέμβριο 2018 και μόνον στα ποσά από τις μειώσεις των νόμων 4051 και 4093, γιατί αυτές κρίθηκαν αντισυνταγματικές από το Συμβούλιο της Επικρατείας τον Ιούνιο του 2015.</p>
      <p>Ετσι, τα αναδρομικά από 12.900 ευρώ που διεκδικούσε η συνταξιούχος περιορίστηκαν από το δικαστήριο στα 6.249 ευρώ και αφορούν δύο περιόδους:</p>
      <p>* Για το διάστημα από 1ης.7.2015 (ήτοι μετά τη δημοσίευση της 2287/2015 απόφασης της Ολομέλειας του Συμβουλίου της Επικρατείας, στις 10.6.2015) έως και τον Σεπτέμβριο του 2016, ήτοι για 15 μήνες, με ποσά επιστροφών 2.228,4 ευρώ.</p>
      <p>* Για το διάστημα από τον Οκτώβριο του 2016 έως και 31.12.2018, ήτοι για 27 μήνες με ποσά επιστροφών 4.021,38 ευρώ.</p>
      <p>Το συνολικό ποσό επιστροφής είναι 6.249,78 ευρώ (2.228,4 + 4.021,38) και κατά το δικαστήριο πρέπει να επιστραφεί με τόκο 6% ετησίως από τον Ιανουάριο του 2019 που επιδόθηκε η αγωγή στον ΕΦΚΑ μέχρι την εξόφληση των αναδρομικών.</p>
      <p>Παράλληλα, το δικαστήριο ακυρώνει τα ενημερωτικά σημειώματα συντάξεων, που εξέδωσε το Ταμείο στη συνταξιούχο για τους μήνες Ιούλιο του έτους 2015 έως Δεκέμβριο του έτους 2018, κατά το μέρος με το οποίο έλαβαν χώρα οι μειώσεις στη σύνταξη γήρατος που κρίθηκαν αντισυνταγματικές.</p>
      <p>Πηγή πληροφοριών εφημερίδα "Ελεύθερος Τύπος"</p>
      <related>
        <h4>σχετικά άρθρα</h4>
        <a href="http://www.enikos.gr/economy/681402/expres-katavoli-gia-to-80-tou-efapax-oi-pente-allages-pou-erchont%0A%20%20%20%20%0A"/>
        <a href="http://www.enikos.gr/economy/680620/syntaxeis-ta-senaria-gia-tis-allages-sta-pososta-anaplirosis-posa%0A%20%20%20%20%0A"/>
        <a href="http://www.enikos.gr/economy/680606/nea-posa-stis-kyries-syntaxeis-oi-pente-katigories-asfalismenon-p%0A%20%20%20%20%0A"/>
        <a href="http://www.enikos.gr/economy/679734/vroutsis-oi-apofaseis-tou-ste-edeixan-oti-den-yparchoun-anadromik%0A%20%20%20%20%0A"/>
        <a href="http://www.enikos.gr/economy/679510/poioi-tha-paroun-afxiseis-logo-tou-epanypologismou-ton-syntaxeon-%0A%20%20%20%20%0A"/>
        <a href="http://www.enikos.gr/economy/679307/erchontai-afxiseis-eos-120-evro-stis-epikourikes-syntaxeis-poious%0A%20%20%20%20%0A"/>
        <a href="http://www.enikos.gr/economy/678652/poioi-syntaxiouchoi-prepei-na-ypovaloun-enstaseis-ston-efka-poia-%0A%20%20%20%20%0A"/>
        <a href="http://www.enikos.gr/economy/678690/meioseis-kratiseon-gia-600000-syntaxiouchous-pos-boroun-na-diorth%0A%20%20%20%20%0A"/>
        <a href="http://www.enikos.gr/economy/678254/senario-epistrofis-anadromikon-se-eos-72-doseis-epistimonikes-oma%0A%20%20%20%20%0A"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134207-lyderystes-ir-gynybos-trukumas-kam-kliuvo-jasikeviciaus-kirciai.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-01T10:30:00+00:00"/>
    <meta property="og:title" content="Lyderystės ir gynybos trūkumas: kam kliuvo Jasikevičiaus kirčiai?"/>
    <meta property="og:description" content="Tai nutinka rečiau nei dažniau, bet Šarūnas Jasikevičius kartas nuo karto atsiveria apie žaidėjus, kurie jį nuvilia. Neminėdamas konkrečių pavardžių, nebadydamas pirštais į vienintelį žmogų, Šaras randa būdų kažką išskirti ir kerta taip, kad tai pirmiausia supranta patys apkalbamieji. Trečiadienio vakaro spaudos konferencija „Žalgirio“ arenoje buvo būtent tas atvejis. Nusivylęs tuo, kad jo komanda ketvirtajame kėlinyje ir pratęsime nesulaikė 17 taškų ..."/>
  </head>
  <body>
    <article>
      <h1>Lyderystės ir gynybos trūkumas: kam kliuvo Jasikevičiaus kirčiai?</h1>
      <address><time datetime="2019-11-01T10:30:00+00:00">01 Nov 2019, 10:30</time> by <a rel="author">https://www.facebook.com/jmiklovas</a></address>
      <slideshow>
        <figure>
          <img src="https://www.basketnews.lt/paveikslelis-205508-any630x500.jpg"/>
          <figcaption>Nuotr.: BNS</figcaption>
        </figure>
        <figure>
          <img src="https://www.basketnews.lt/paveikslelis-205478-any630x500.jpg"/>
        </figure>
        <figure>
          <img src="https://www.basketnews.lt/paveikslelis-205482-any630x500.jpg"/>
        </figure>
        <figure>
          <img src="https://www.basketnews.lt/paveikslelis-205504-any630x500.jpg"/>
        </figure>
        <figure>
          <img src="https://www.basketnews.lt/paveikslelis-205499-any630x500.jpg"/>
        </figure>
      </slideshow>
      <p>Nuotr.: BNS Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BNS Nuotr.: BasketNews.lt/D. Lukšta</p>
      <p>Tai nutinka rečiau nei dažniau, bet <a href="https://www.basketnews.lt/personalas/224-sarunas-jasikevicius.html">Šarūnas Jasikevičius</a> kartas nuo karto atsiveria apie žaidėjus, kurie jį nuvilia. Neminėdamas konkrečių pavardžių, nebadydamas pirštais į vienintelį žmogų, Šaras randa būdų kažką išskirti ir kerta taip, kad tai pirmiausia supranta patys apkalbamieji.</p>
      <p>Trečiadienio vakaro spaudos konferencija „Žalgirio“ arenoje buvo būtent tas atvejis.</p>
      <p>Nusivylęs tuo, kad jo komanda ketvirtajame kėlinyje ir pratęsime nesulaikė 17 taškų per šią atkarpą pelniusio <a href="https://www.basketnews.lt/zaidejai/12217-mateusz-ponitka.html">Mateušo Ponitkos</a>, Jasikevičius paleido kritikos strėles į „tris Lietuvos rinktinės žaidėjus“.</p>
      <p>Šie krepšininkai, anot Jasikevičiaus, puikiai žino, kokios yra Ponitkos stiprybės, ir vis tiek leido jam įsisiautėti.</p>
      <p>Pirmoje mačo dalyje dėl dviejų ankstyvų pražangų tik minutę žaidęs Ponitka lemiamu metu taškus rinko ir tritaškiais (dėl kurių Šaras prisiėmė atsakomybę), ir prasiveržimais palei galinę liniją, ir kartodamas metimą puolime, ir įsiverždamas per baudos aikštelės viršų.</p>
      <p>Kauno „Žalgirio“ treneris buvo toks išraiškingas, kad net patikino, jog pats „su pilvuku“ išėjęs į aikštę, neleistų Ponitkai įkirtinėti po krepšiu taip, kaip tai leisdavo jo auklėtiniai.</p>
      <p>Tai buvo skambios frazės, nuo kurių po pirmųjų ketverių sezono rungtynių Jasikevičius susilaikydavo. Strategas atsivėrė po penktųjų, kai buvo patirtas bene skaudžiausias sezono pralaimėjimas, namie 70:82 nusileidus Sankt Peterburgo „Zenit“ komandai.</p>
      <figure>
        <iframe src="https://www.youtube.com/embed/tv_2ov-Nwg8" width="630" height="354" data-service="Youtube" scrolling="no"/>
      </figure>
      <p>„Žalgiris“ šioje dvikovoje buvo laikomas ryškiausiu favoritu per pirmas penkerias sezono rungtynes, tačiau visas rungtynes vargo puolime susikurdamas progas, o galiausiai subyrėjo ir gynyboje, leisdamas Ponitkai vieną po kito rinkti taškus.</p>
      <p>Kas tie trys Lietuvos rinktinės žaidėjai? Šiemet nacionalinėje komandoje buvo keturi „Žalgirio“ krepšininkai, bet galite būti tikri, kad Šaras neapsiskaičiavo. Tiesą sakant, greičiausiai vienas iš Šaro minėtų rinktinės žaidėjų šį rudenį net nežaidė rinktinėje.</p>
      <p>Jeigu žengtume Šaro mėtytomis užuominomis ir ieškotume kalčiausių dėl galingos Ponitkos atkarpos, tai minėti reikėtų <a href="https://www.basketnews.lt/zaidejai/6826-marius-grigonis.html">Mariaus Grigonio</a>, <a href="https://www.basketnews.lt/zaidejai/6815-edgaras-ulanovas.html">Edgaro Ulanovo</a> ir <a href="https://www.basketnews.lt/zaidejai/5628-arturas-milaknis.html">Artūro Milaknio</a> pavardes. Šie trys krepšininkai vienu ar kitu rungtynių metu buvo atsakingi už lenko gynybą ir visus juos kartą ar kelis varžovas baudė.</p>
      <p>Tai buvo smulkmenos – pavėluotas žingsnis gynyboje, įleidimas į stipriąją ranką, neatsitvėrimas kovoje dėl kamuolio – ir tokios smulkmenos galbūt praslystų pro akį bet kurio kito trenerio komandoje. Galų gale pats Ponitka nėra iš gatvės atėjęs žmogus ir taškų rinkimas yra jo duona.</p>
      <p>Tačiau Jasikevičiaus komandoje varžovų pasirodymai pirmiausia priklauso nuo jo paties žaidėjų, todėl jis visada emocingai reaguoja į gynybos plano neišpildymą.</p>
      <p>„Ponitka buvo antros pusės viso to, kas mums nepavyko, esmė, – sakė Jasikevičius. – Žmogus tikrai gali įmesti taškus, bet jeigu jam atiduodi viską, tai yra katastrofa. Tu jam atiduodi tritaškius, kas yra mano planas, bet atiduodi ir prasiveržimus, ir įkirtimus, ir puolime kamuolius, ir nebuvimą pagalbos greitajame puolime.“</p>
      <figure>
        <iframe src="https://www.youtube.com/embed/-MO03KOW_us" width="630" height="354" data-service="Youtube" scrolling="no"/>
      </figure>
      <p>Abiem komandoms stringant su taškų pelnymu, Ponitka įmetė pusantro karto daugiau taškų nei bet kuris kitas krepšininkas („Žalgiryje“ rezultatyviausi su 12 taškų buvo Ulanovas ir <a href="https://www.basketnews.lt/zaidejai/22749-zach-leday.html">Zachas LeDay</a>).</p>
      <p>Lenkas pratęsimą pradėjo devyniais taškais iš eilės ir taip uždarė rungtynes, kurios netikėtai „Žalgiriui“ atsidarė po to, kai teisėjai nusprendė skirti tris baudų metimus <a href="https://www.basketnews.lt/zaidejai/6821-lukas-lekavicius.html">Lukui Lekavičiui</a>. Paskutinėmis ketvirto kėlinio sekundėmis žalgirietis skubėjo ieškoti kelių link krepšio, kai prieš jį prasižengė <a href="https://www.basketnews.lt/zaidejai/6574-alex-renfroe.html">Alexas Renfroe</a>. </p>
      <p>Nors Lekavičius buvo per 18 metrų nuo krepšio ir tikrai sunku pasakyti, ar metė į krepšį, teisėjai nusprendė, kad lietuvis atakavo ir taip skyrė 3, o ne 2 metimus.</p>
      <p>Tai buvo netikėtas gelbėjimosi ratas „Žalgiriui“, bet tą ratą jau pratęsimo viduryje atėmė Ponitka ir „Žalgirio“ treneris po to spaudos konferencijoje lenko pavardę pakartojo penkis kartus.</p>
      <p>Kad Jasikevičiaus kritika buvo skirta pagrindiniams komandos lietuviams, atspindi ir tai, kad treneris sakė pasigendantis komandoje lyderystės.</p>
      <p>„Jeigu žaidėjai užblokuoja trenerio informaciją, nepadaro išvadų po rungtynių su ASVEL, kur buvo lygiai tas pats... Nesuprantami dalykai. Lyderystė mūsų komandoje neegzistuoja“, – pabrėžė „Žalgirio“ strategas.</p>
      <p>Galima tik spėlioti, ką tiksliai omenyje turėjo Jasikevičius, bet greičiausiai tai gali būti susikaupimo ir nusiteikimo klausimas. Po sėkmingos atkarpos nacionalinėse pirmenybėse, kur varžovai triuškinami dar iki ilgosios pertraukos, ir po dviejų pergalių Eurolygoje žaidėjai rūbinėje gali atsipalaiduoti ir lyderių darbas yra užtikrinti, kad reikiamu metu ateitų susikaupimas.</p>
      <p>„Žalgirio“ strategas rėžė frazę, kuri greičiausiai yra skambesnė nei realybė, tačiau jis pasiuntė viešą žinutę, kad rūbinėje tikisi daugiau lyderystės, o aikštėje – daugiau kovos.</p>
      <p>Kritikavęs komandą dėl šių aspektų, „Žalgirio“ treneris į antrą planą nustūmė kitą, bene didžiausią „Žalgirio“ problemą sezono pradžioje – žaidimo organizavimą.</p>
      <p>Mače su „Zenit“ Kauno klubo žaidimas puolime vėl buvo sunkus ir neužtikrintas.</p>
      <p>Didžiąją rungtynių dalį įžaidėjo vaidmenį atlikęs <a href="https://www.basketnews.lt/zaidejai/21300-thomas-walkup.html">Thomasas Walkupas</a> surinko 7 rezultatyvius perdavimus, po kurių buvo pelnyta 18 taškų, tačiau šie skaičiai nublanksta šešių klaidų fone. Dvi iš jų buvo pratęsime ir Walkupas <a href="https://www.basketnews.lt/news-134170-kalte-sau-prisiemes-walkupas-puolime-zaidziau-labai-prastai.html">prisiėmė sau kaltę dėl prasto komandos žaidimo</a>.</p>
      <p>Starto penkete mačą pradėjęs Lekavičius toliau lieka sunkiai atpažįstamas. Nors jis šaltakraujiškai sumetė tris baudas ketvirtojo kėlinio pabaigoje, tačiau jo +/- tą vakarą buvo blogiausias komandoje (-12), iš 7 metimų tikslą pasiekė tik vienas, o klaidų (2) buvo dvigubai daugiau nei rezultatyvių perdavimų.</p>
      <p><a href="https://www.basketnews.lt/zaidejai/22864-alex-perez.html">Alexas Perezas</a> grįžo po traumos, bet vėl atrodė kaip mažiausiai užtikrintas žmogus aikštėje ir antroje mačo dalyje praktiškai nežaidė.</p>
      <p>Įžaidėjams stringant, rankos su kamuoliu tarsi sunkesnės tampa ir likusiems krepšininkams. Ketvirtojo kėlinio viduryje Grigonis nesugebėjo įmesti kamuolio prieš kur kas žemesnį <a href="https://www.basketnews.lt/zaidejai/6911-andrew-albicy.html">Andrew Albicy</a> centravusiam Walkupui, o <a href="https://www.basketnews.lt/zaidejai/22684-jock-landale.html">Jockas Landale’as</a> du kartus perdavimus siuntė tiesiai varžovams į rankas. Galiausiai ir lemiama „Žalgirio“ ataka ketvirtajame kėlinyje baigėsi Milaknio klaida, kai šis kamuolį išmetė tiesiai į užribį.</p>
      <p>„Žalgiris“ suklydo 18 kartų, atliko vos 13 rezultatyvių perdavimų ir pataikė tik 33 proc. metimų (21/64). Tai – ne ką mažiau baisūs skaičiai nei tie, kuriais baudė Ponitka. Galbūt net dar baisesni.</p>
      <p>Jasikevičius pripažino, kad geresnio žaidimo organizavimo „labai trūksta“, bet iš karto grįžo prie to paties – auklėtinių kovingumo, fiziškumo ir gynybos plano nesilaikymo kritikos.</p>
      <p>Greičiausiai, pastarieji dalykai yra lengviau pataisomi, nei patikimo atakų organizatoriaus atradimas. „Žalgiris“, anot Jasikevičiaus, pirmiausia turi solidžiai atrodyti gynyboje, nes puolime neturi tokių resursų, kaip didieji klubai. </p>
      <p>Ar viešos bei rūbinėje trenerio skelbiamos žinutės buvo išgirstos, turėtume pamatyti šį vakarą Stambule.</p>
      <h3>Fotogalerija</h3>
      <p>Nuotr.: BNS Nuotr.: BNS Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BNS Nuotr.: BasketNews.lt/D. Lukšta Nuotr.: BNS Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BNS Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BasketNews.lt/D. Lukšta Nuotr.: BNS Nuotr.: BasketNews.lt/D. Lukšta Nuotr.: BNS Nuotr.: BasketNews.lt/D.Lukšta Nuotr.: BNS Nuotr.: BNS Nuotr.: BasketNews.lt/D.Lukšta Nuotr.: BNS Nuotr.: BNS Nuotr.: BNS Nuotr.: BNS Nuotr.: BNS Nuotr.: BasketNews.lt/D. Lukšta Nuotr.: BasketNews.lt/D. Lukšta Nuotr.: BNS Nuotr.: BasketNews.lt/D.Lukšta Nuotr.: BNS Nuotr.: BasketNews.lt/D. Lukšta Nuotr.: BasketNews.lt/D.Lukšta Nuotr.: BNS Nuotr.: BNS Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BNS Nuotr.: BasketNews.lt/D.Lukšta Nuotr.: BasketNews.lt/D. Lukšta Nuotr.: BasketNews.lt/D.Lukšta Nuotr.: BNS Nuotr.: BNS Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BNS Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BNS Nuotr.: BasketNews.lt/D.Lukšta Nuotr.: BasketNews.lt/D. Lukšta Nuotr.: BNS Nuotr.: BNS Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BasketNews.lt/D. Lukšta</p>
      <figure>
        <img src="https://www.basketnews.lt/paveikslelis-205512-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205519-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205480-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205486-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205511-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205493-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205490-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205468-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205469-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205473-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205464-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205466-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205483-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205494-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205507-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205498-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205506-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205471-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205462-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205489-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205487-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205463-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205516-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205509-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205518-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205508-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205521-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205496-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205461-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205492-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205504-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205500-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205484-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205460-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205513-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205467-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205470-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205503-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205477-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205499-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205474-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205520-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205517-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205479-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205475-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205505-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205481-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205476-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205491-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205515-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205472-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205495-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205510-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205514-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205488-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205482-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205485-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205478-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205497-crop600x350.jpg"/>
      </figure>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-200887-crop100x150.jpg"/>
      </figure>
      <p><a href="https://www.basketnews.lt/zaidejai/12217-mateusz-ponitka.html">Mateusz Ponitka</a> Taškai: 19 Naudingumas: 27 Atkovoti kamuoliai: 7 Tritaškiai: 67% 2/3</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619186/%D8%AC%D8%B2%D8%A6%DB%8C%D8%A7%D8%AA-%D8%AA%D8%A7%D8%B2%D9%87-%D8%A7%D8%B2-%D9%86%D8%AD%D9%88%D9%87-%D9%84%D9%88-%D8%B1%D9%81%D8%AA%D9%86-%D8%A7%D8%A8%D9%88%D8%A8%DA%A9%D8%B1-%D8%A7%D9%84%D8%A8%D8%BA%D8%AF%D8%A7%D8%AF%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T10:26:00+00:00"/>
    <meta property="og:title" content="جزئیات تازه از نحوه لو رفتن «ابوبکر البغدادی»"/>
    <meta property="og:description" content="رسانه‌های آمریکایی جزئیات جدید از نحوه لو رفتن سرکرده معدوم داعش منتشر کرده‌اند. یک رسانه گزارش داده او برای در امان ماندن از خطر ۶۷ هزار دلار به گروه‌های رقیب داعش پرداخت کرده بود."/>
  </head>
  <body>
    <article>
      <h1>جزئیات تازه از نحوه لو رفتن «ابوبکر البغدادی»</h1>
      <address>
        <time datetime="2019-11-01T10:26:00+00:00">01 Nov 2019, 10:26</time>
      </address>
      <p>
        <i>رسانه‌های آمریکایی جزئیات جدید از نحوه لو رفتن سرکرده معدوم داعش منتشر کرده‌اند. یک رسانه گزارش داده او برای در امان ماندن از خطر ۶۷ هزار دلار به گروه‌های رقیب داعش پرداخت کرده بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رسانه‌های آمریکایی جزئیات بیشتری از عملیات کشتن «ابوبکر البغدادی»، سرکرده معدوم داعش منتشر کرده و مدعی شده‌اند او برای در امان ماندن از خطر ۶۷ هزار دلار به گروه‌های مسلح رقیب پرداخت کرده بود، اما سرانجام یک عنصر داخلی داعش مخفی‌گاهش را لو داد.</p>
      <p>مقام‌های آمریکاییِ مطلع از عملیات کشتن البغدادی به روزنامه واشنگتن‌پست گفته‌اند کماندوهای آمریکایی با کمک یکی از عناصر داعش که از جمله افراد دخیل در جابجایی‌های البغدادی در سوریه بود توانستند محل اختفای نهایی او را پیدا کنند. این عضو داعش، حتی در عملیات ساخت و ساز مخفی‌گاه البغدادی در سوریه هم نقش داشت.</p>
      <figure>
        <img src="https://aftabnews.ir/files/fa/news/1398/8/10/353657_374.jpg"/>
      </figure>
      <p>مقام‌های مورد استناد واشنگتن‌پست می‌گویند اطلاعات دقیق این مخبر داعش از محل اختفای البغدادی و همچنین طرحی که او از تک تک اتاق‌های پناهگاه او ارائه کرد، از اهمیتی اساسی در عملیات ۲۶ اکتبر که به کشته شدن یکی از خطرناک‌ترین تروریست‌های دنیا منجر شد، برخوردار بود.</p>
      <p>این مخبر هنگام انجام عملیات در مجتمع محل اختفای البغدادی در استان ادلب سوریه در آنجا حضور داشت و دو روز بعد به همراه خانواده‌اش از منطقه خارج شدند. احتمال می‌رود دولت آمریکا جایزه ۲۵ میلیون دلاری که برای سر البغدادی تعیین کرده بود را به این فرد اعطا کند.</p>
      <p>تابعیت این فرد نفوذی در داعش هنوز مشخص نشده است. یکی از مقام‌های مورد استناد واشنگتن‌پست گفته او سنی و اهل یکی از کشورهای عربی است و از زمانی که داعش یکی از خویشاوندانش را کشت به صف مخالفان این گروه تروریستی پیوست.</p>
      <p>روزنامه نیویورک‌تایمز هم در گزارشی جداگانه نوشته البغدادی بعد از پرداخت پول به یکی از گروه‌های مسلح رقیب، در پایگاه آن گروه در استان ادلب مخفی شده بود.</p>
      <p>طبق گزارش نیویورک‌تایمز، سرکرده داعش دست‌کم ۶۷ هزار دلار به گروهک «حراس الدین»، وابسته به القاعده پرداخت کرده بود. با این حال، در پایان، این یکی از عناصر داخلی داعش بود که البغدادی را لو داد.</p>
      <p>در سال‌های گذشته، ادلب به کانون تجمع شماری از گروه‌های مسلح مخالف با داعش تبدیل شده است.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/environment/environment-news/2019/11/01/woman-found-dead-with-a-python-around-her-neck-in-house.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-01T10:07:00+00:00"/>
    <meta property="og:title" content="വീടിനുള്ളിൽ 140 പാമ്പുകൾ; കഴുത്തിൽ പെരുമ്പാമ്പ് വരിഞ്ഞു മുറുക്കി യുവതിക്ക് ദാരുണാന്ത്യം!"/>
    <meta property="og:description" content="കഴുത്തിൽ പെരുമ്പാമ്പ് വരിഞ്ഞു മുറുക്കി കൊല്ലപ്പെട്ട നിലയിൽ യുവതിയെ കണ്ടെത്തി. ഇന്ത്യാനയിലാണ് 8 അടിയോളം നീളമുള്ള പെരുമ്പാമ്പ് സ്ത്രീയെ.Manorama Online. Manorama News. Woman. Found. Dead. Python. Around. Neck .Home.Animal News. Wild Life. Environment. Manorama Online"/>
  </head>
  <body>
    <article>
      <h1>വീടിനുള്ളിൽ 140 പാമ്പുകൾ; കഴുത്തിൽ പെരുമ്പാമ്പ് വരിഞ്ഞു മുറുക്കി യുവതിക്ക് ദാരുണാന്ത്യം!</h1>
      <address><time datetime="2019-11-01T10:07:00+00:00">01 Nov 2019, 10:07</time> by <a rel="author">മനോരമ ലേഖകൻ</a></address>
      <p>കഴുത്തിൽ പെരുമ്പാമ്പ് വരിഞ്ഞു മുറുക്കി കൊല്ലപ്പെട്ട നിലയിൽ യുവതിയെ കണ്ടെത്തി. ഇന്ത്യാനയിലാണ് 8 അടിയോളം നീളമുള്ള പെരുമ്പാമ്പ് സ്ത്രീയെ കൊലപ്പെടുത്തിയത്. തെക്കുകിഴക്കൻ ഏഷ്യൻ രാജ്യങ്ങളിൽ കാണപ്പെടുന്ന ഏറ്റവും വലിയ പാമ്പായ റെറ്റിക്ക്യുലേറ്റ‍ഡ് വിഭാഗത്തിൽ പെട്ട പെരുമ്പാമ്പാണിത്.</p>
      <p>ഓക്സ്ഫർഡിലെ ബെൻടണിൽ ബുധനാഴ്ച രാത്രിയാണ് ലോറ ഹഴ്സ്റ്റ് എന്ന 36 കാരിയെ ചലനമറ്റ നിലയിൽ കണ്ടെത്തിയത്. പെട്ടെന്നു തന്നെ മെഡിക്കൽ വിദഗ്ധരും അവിടെയെത്തി. കൃത്രിമശ്വാസവും മറ്റും നല്കിയെങ്കിലും അപ്പോഴേക്കും അവർ മരിച്ചിരുന്നു.യുവതിയെ കണ്ടെത്തിയ വീടിനുള്ളിൽ 140 പാമ്പുകളുണ്ടായിരുന്നെന്ന് പൊലീസ് വൃത്തങ്ങൾ സൂചിപ്പിച്ചു. </p>
      <p>ഇവിടെത്തന്നെയുള്ള ഷെറിഫ് ഡൊണാൾഡിന്റെ ഉടമസ്ഥതയിലുള്ളതാണ് പാമ്പുകളെ വളർത്തിയിരുന്ന കെട്ടിടം. 140 പാമ്പുകളിൽ 20 എണ്ണം മാത്രമായിരുന്നു  ലോറയുടേത്. താമസക്കാരില്ലാത്ത ഈ കെട്ടിടത്തിൽ പാമ്പുകളെ പരിപാലിക്കുന്നതിനായി ആഴ്ചയിൽ രണ്ട് തവണ ലോറ ഹഴ്സ്റ്റ് സന്ദർശിക്കാറുണ്ടായിരുന്നു. പൊസ്റ്റ്മോർട്ടത്തിനു ശേഷമേ കൂടുതൽ കാര്യങ്ങൾ വ്യക്തമാകൂവെന്ന് പൊലിസ് വൃത്തങ്ങൾ അറിയിച്ചു.<br/><br/>English Summary: Woman Found Dead with Python Around Her Neck in Home</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/chernivtsi/u-chernivcyah-pidryadnik-usune-vlasnim-koshtom-poshkodzhennya-u-konstrukciyi-piskolovok-vodokanalu-379660"/>
    <meta property="og:site_name" content="Погляд"/>
    <meta property="article:published_time" content="2019-11-01T10:41:00+00:00"/>
    <meta property="og:title" content="У Чернівцях підрядник усуне власним коштом пошкодження у конструкції пісколовок водоканалу"/>
    <meta property="og:description" content="Пошкодження у конструкції пісколовок водоканалу підрядник усуне власним коштом"/>
  </head>
  <body>
    <article>
      <h1>У Чернівцях підрядник усуне власним коштом пошкодження у конструкції пісколовок водоканалу</h1>
      <h2>Ремонтні роботи будуть проведені у стислі терміни</h2>
      <address>
        <time datetime="2019-11-01T10:41:00+00:00">01 Nov 2019, 10:41</time>
      </address>
      <p>Комісійне обстеження стану горизонтальних пісколовок очисних споруд комунального підприємства «Чернівціводоканал» проведено за дорученням міського голови Олексія Каспрука з метою виявлення та усунення пошкоджень в їх конструкції та забезпечення подальшої безпечної експлуатації очисних споруд.</p>
      <p>В обстеженні взяли участь заступник заступник міського голови Володимир Середюк, фахівці КП «Чернівціводоканал», департаменту містобудівного комплексу та земельних відносин, а також представники підрядної організації ТзОВ «Дельта Буд».</p>
      <p>У ході комісійного обстеження встановлено, що на кутових з’єднаннях бетонних конструкцій пісколовки з’явилися тріщини, які можуть спричинити порушення герметичності споруди. За результатами обстеження вирішено зобов’язати підрядну організацію «Дельта Буд» на виконання гарантійних зобов’язань власним коштом терміново провести роботи щодо усунення виявлених пошкоджень та тріщин, до початку робіт встановити контрольні маячки для постійного моніторингу стану бетонних конструкцій.</p>
      <p>Для забезпечення виконання ремонтних робіт КП «Чернівціводоканал» тимчасового виведе почергово пісколовки з робочого процесу. Під час ремонтних робіт фахівці КП «Чернівціводоканал» та технагляду департаменту містобудівного комплексу та земельних відносин спільно з представниками підрядної організації забезпечать постійний моніторинг за станом пісколовок. Ремонтні роботи будуть проведені у стислі терміни. Про це йдеться на офіційному сайті міської ради Чернівців.</p>
      <h3>Довідка</h3>
      <p>Дві горизонтальні пісколовки з пропускною спроможністю 100 тис. куб. м/добу на очисних спорудах міста Чернівці  побудовано в рамках проекту ЄС «Покращання екологічної ситуації в басейнах річок Прут і Дністер через покращення системи очистки стічних вод в Чернівцях і Дрокії». Грантовий контракт за цим проектом Чернівецька міська рада підписала 18.12.2013 р. Виконавцями проекту були Чернівецька міська рада у співпраці з Буковинським центром реконструкції і розвитку, Сучавською повітовою радою (Румунія) і Районною радою Дрокії (Республіка Молдова). Загальна вартість робіт склала 17,7 млн. грн., з яких майже 50% – грантові кошти ЄС. Проектно-кошторисну документацію розробила харківська НВФ «Екополімер», яка здійснювала авторський нагляд за реалізацією проекту. Роботи виконував обраний на відкритих торгах підрядник – чернівецьке ТзОВ «Дельта Буд». Технічний нагляд за виконанням робіт здійснювали фахівці департаменту містобудівного комплексу та земельних відносин, контроль за ходом виконання робіт та їх відповідність технічним рішенням проекту також забезпечували фахівці КП «Чернівціводоканал». Підрядник гарантував якість виконаних робіт, обладнання і можливість експлуатації об’єкта впродовж 11 років з моменту прийняття робіт. Проект завершено у грудні 2016 року. 28.02.2017 р. горизонтальні пісколовки з пропускною спроможністю 100 тис. куб. м/добу, виконавча проектна та технічна документація передана КП «Чернівціводоканал». 15 березня 2017 року пісколовки були прийняті водоканалом до експлуатації.</p>
      <related>
        <h4>Схожі записи</h4>
        <a href="https://pogliad.ua/news/chernivtsi/vnochi-u-chernivcyah-vodokanal-zaminiv-chastinu-ushkodzhenoyi-kanalizaciyi-363766"/>
        <a href="https://pogliad.ua/news/chernivtsi/na-ochisnih-sporudah-chernivcivodokanalu-zaminili-chastinu-povitryanogo-provodu-378532"/>
        <a href="https://pogliad.ua/news/chernivtsi/u-chernivcyah-proveli-remontni-roboti-na-kanalizaciynomu-kolektori-d-250-300-mm-371402"/>
        <a href="https://pogliad.ua/news/chernivtsi/vodokanal-u-chernivcyah-provodit-remotni-roboti-na-vodoprovodi-364677"/>
      </related>
    </article>
  </body>
</html>
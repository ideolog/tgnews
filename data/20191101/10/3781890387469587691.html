<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/739521"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T10:31:00+00:00"/>
    <meta property="og:title" content="พี่เตะน้อง! &quot;นิชิโนะ&quot;จัดช้างศึกชุดใหญ่ลับแข้งซีเกมส์"/>
    <meta property="og:description" content="“นิชิโนะ” เผย ชุดใหญ่ลับแข้งชุดซีเกมส์ ชี้ “ศุภณัฏฐ์” ห่างเกมเต็มแมตช์ จึงส่งไปเคาะสนิมกับ ยู-19 ขณะที่ ธีราทร มารายงานตัวพร้อมชุดต่างชาติ แม้จะโดนแบนนัดมาเลย์"/>
  </head>
  <body>
    <article>
      <h1>พี่เตะน้อง! "นิชิโนะ"จัดช้างศึกชุดใหญ่ลับแข้งซีเกมส์</h1>
      <address>
        <time datetime="2019-11-01T10:31:00+00:00">01 Nov 2019, 10:31</time>
      </address>
      <p>
        <b>“นิชิโนะ” เผย ชุดใหญ่ลับแข้งชุดซีเกมส์ ชี้ “ศุภณัฏฐ์” ห่างเกมเต็มแมตช์ จึงส่งไปเคาะสนิมกับ ยู-19 ขณะที่ ธีราทร มารายงานตัวพร้อมชุดต่างชาติ แม้จะโดนแบนนัดมาเลย์</b>
      </p>
      <p>“ช้างศึก” ทีมฟุตบอลชาติไทย เก็บตัวระยะสั้น หรือ มินิแคมป์ ระหว่าง 31 ต.ค.-3 พ.ย. เตรียมแข่งขันฟุตบอลโลก 2022 รอบคัดเลือก โซนเอเชีย กลุ่ม G นัด 4-5 เยือน มาเลเซีย วันที่ 14 พ.ย. และเยือน เวียดนาม 19 พ.ย. โดยเมื่อวันที่ 1 พ.ย. อากิระ นิชิโนะ โค้ชทีมชาติไทย นำทีมซ้อมช่วงเย็น ที่วินด์มิลล์ฟุตบอลคลับ โดยวันนี้ “แบงค์” ศุภณัฏฐ์ เหมือนตา ดาวรุ่งบุรีรัมย์ ยูไนเต็ดวัย 17 ปี ได้ไปสมทบทีม 19 ปี แล้ว<br/><br/>อากิระ นิชิโนะ กล่าวถึงถึงสาเหตุที่ปล่อยตัว ศุภณัฎฐ์ เล่นในเกมชิงแชมป์เอเชีย ยู-19 รอบคัดเลือก ก่อนจะกลับมาแคมป์ทีมชาติชุดใหญ่ ว่า แม้ว่าหลายคนอาจจะมองภาพว่า ศุภณัฎฐ์ กรำศึกหนักมาตลอดทั้งฤดูกาล แต่ช่วงหลัง ศุภณัฏฐ์ ได้ลงสนามเพียงแค่ไม่กี่นาที ทั้งกับทีมชาติหรือบุรีรัมย์ ดังนั้นการส่งลงไปเล่นแบบเต็มเกมในชุดยู-19 นั้นจะเป็นผลดีกับ ศุภณัฎฐ์<br/><br/>กุนซือซามูไร กล่าวด้วยว่า ได้วางแผนเอาไว้ว่าจะให้มีการอุ่นเครื่องแบบปิด ในวันที่ 3 พ.ย.ระหว่างทีมชุดใหญ่ กับทีมชาติไทย ชุดยู-23 ที่กำลังเก็บตัวอยู่เช่นเดียวกัน<br/>ส่วนนักเตะที่เล่นในลีกต่างประเทศ มีการเก็บรวบรวมข้อมูลมาตลอด และในส่วนของธีราทรบุญมาทัน ที่ไม่สามารถลงเล่นในเกมกับมาเลเซียได้ ก็จะให้เข้ามารายงานตัวพร้อมกับแข้งต่างชาติ ในวันที่ 11 พ.ย.<br/>และลงซ้อมไปพร้อมกับทีมด้วย</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/739526"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T10:58:00+00:00"/>
    <meta property="og:title" content="6นักแบดไทยเจ๋งทะลุตัดเชือกศึกมาเก๊าโอเพ่น"/>
    <meta property="og:description" content="'บาส-ปอป้อ' โชว์ฟอร์มสมราคาเต็ง 1 ของรายการ หลังปราบคู่หูจากไต้หวัน 2-1 เกม ทะลุรอบตัดเชือก 'มาเก๊า โอเพ่น 2019' ได้สำเร็จ ขณะที่ 'โอ๊ต-กัน-กิ๊ฟ-วิว' ไม่พลาดเป้า ควงแขนเข้ารอบรองชนะเลิศ ได้เช่นกัน ส่วน 'น้องครีม' ไปไม่ถึงฝัน พ่ายมือเต็งจากจีน ตกรอบ 8 คน ไปอย่างน่าเสียดาย"/>
  </head>
  <body>
    <article>
      <h1>6นักแบดไทยเจ๋งทะลุตัดเชือกศึกมาเก๊าโอเพ่น</h1>
      <address>
        <time datetime="2019-11-01T10:58:00+00:00">01 Nov 2019, 10:58</time>
      </address>
      <p>
        <b>"บาส-ปอป้อ" โชว์ฟอร์มสมราคาเต็ง 1 ของรายการ หลังปราบคู่หูจากไต้หวัน 2-1 เกม ทะลุรอบตัดเชือก "มาเก๊า โอเพ่น 2019" ได้สำเร็จ ขณะที่ "โอ๊ต-กัน-กิ๊ฟ-วิว" ไม่พลาดเป้า ควงแขนเข้ารอบรองชนะเลิศ ได้เช่นกัน ส่วน "น้องครีม" ไปไม่ถึงฝัน พ่ายมือเต็งจากจีน ตกรอบ 8 คน ไปอย่างน่าเสียดาย</b>
      </p>
      <p>ศึกแบดมินตันเอชเอสบีซี บีดับเบิ้ลยูเอฟ เวิลด์ทัวร์ ซูเปอร์ 300 รายการ "มาเก๊า โอเพ่น 2019" ชิงเงินรางวัลรวม 150,000 ดอลลาร์สหรัฐ หรือประมาณ 4,500,000 บาท ที่มาเก๊า เมื่อวันที่ 1 พ.ย. เป็นการแข่งขันในรอบก่อนรองชนะเลิศ หรือ รอบ 8 คน/คู่ ไฮไลท์ของนักแบดมินตันไทย อยู่ที่ประเภทคู่ผสม "บาส" เดชาพล พัววรานุเคราะห์/"ปอป้อ" ทรัพย์สิรี แต้รัตนชัย คู่มือ 4 ของโลก และคู่มือวาง 1 ของรายการ ลี เหอ ฮุย/ซู ยา ชิง คู่มือ 48 ของโลก คู่มือวาง 5 จากไต้หวัน ปรากฎว่า "บาส-ปอป้อ" ตบชนะไป 2-1 เกม 21-9, 20-22, 21-16 ผ่านเข้ารอบรองชนะเลิศ ไปเจอกับ เฝิง ยาน เจ๋อ/หลิน ฟาง หลิง คู่มือ 454 ของโลกจากจีน<br/><br/>ขณะที่ ประเภทชายเดี่ยว "โอ๊ต" สิทธิคมน์ ธรรมศิลป์ มือ 22 ของโลก มือวาง 5 เอาชนะ โกได นาราโอกะ มือ 64 ของโลกจากญี่ปุ่น 2-0 เกม 21-13, 21-18 เข้ารอบรองชนะเลิศ ไปเจอกับ ชิ ยู่ ฉี มือ 6 ของโลก มือวาง 1 จากจีน ส่วน "กัน" กันตภณ หวังเจริญ มือ 15 ของโลก มือวาง 3 เอาชนะรุ่นน้อง "วิว" กุลวุฒิ วิทิตศานต์ มือ 46 ของโลก 2-0 เกม 21-19, 21-19 เข้าไปเจอ ซุน เฟย เซียง มือ 41 ของโลกจากจีน<br/><br/>ทางด้านประเภทหญิงคู่ "กิ๊ฟ" จงกลพรรณ กิติธรากุล/"วิว" รวินดา ประจงใจ คู่มือ 9 ของโลก คู่มือวาง 2 เอาชนะ หลิว เซียะ หยุน/หวัง ยู่ เฉียว คู่มือ 139 ของโลกจากไต้หวัน 2-0 เกม 21-13, 21-11 เข้ารอบตัดเชือก ไปดวลกับ หลี่ เหวิน เม่ย/เจิ้ง หยู คู่มือ 10 ของโลก คู่มือวาง 3 จากจีน ส่วนประเภทหญิงเดี่ยว "น้องครีม" บุศนันทน์ อึ๊งบำรุงพันธุ์ มือ 18 ของโลก มือวาง 5 พลาดท่าแพ้ให้กับ หาน เยี่ย มือ 15 ของโลก มือวาง 3 จากจีน 0-2 เกม 13-21, 19-21 ตกรอบไปอย่างน่าเสียดาย.<br/> </p>
    </article>
  </body>
</html>
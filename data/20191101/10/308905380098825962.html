<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/game-of-thrones-actrice-onthult-wie-starbucks-dader-is-video-32983"/>
    <meta property="og:site_name" content="Apparata"/>
    <meta property="article:published_time" content="2019-11-01T10:32:00+00:00"/>
    <meta property="og:title" content="Game of Thrones-actrice onthult wie Starbucks-dader is (video)"/>
    <meta property="og:description" content="'Twas Varys!"/>
  </head>
  <body>
    <article>
      <h1>Game of Thrones-actrice onthult wie Starbucks-dader is (video)</h1>
      <h2>'Twas Varys!</h2>
      <address><time datetime="2019-11-01T10:32:00+00:00">01 Nov 2019, 10:32</time> by <a rel="author" href="https://www.apparata.nl/nieuws/author/yannickspinner" target="_blank">yannickspinner</a></address>
      <p>Terwijl het laatste seizoen van Game of Thrones… gemixte reacties kreeg maar toch <a href="https://www.apparata.nl/nieuws/dit-zijn-de-indrukwekkende-cijfers-van-game-of-thrones-31183">massaal bekeken werd</a> had het halve internet het eigenlijk maar over één ding: die <a href="https://www.apparata.nl/nieuws/fail-starbucks-beker-te-zien-in-game-of-thrones-aflevering-31017">verdomde Starbucks-beker</a> in de historische serie. Dat Daenerys een koffieleut was leek onvermijdelijk maar de Mad Queen blijkt onschuldig.</p>
      <p>Sommige mensen zagen het als een ingenieuze publiciteitsstunt maar de <a href="https://www.apparata.nl/nieuws/omstreden-game-of-thrones-koffiebeker-verwijderd-31031">later verwijderde Starbucks-kop</a> in een shot in de uiteindelijk serie was volgens mij een van de vele symptomen van een gehaaste productie en onzorgvuldige schrijvers, set-dressers en uiteraard showrunners. In een latere aflevering van hetzelfde seizoen werd immers <a href="https://www.apparata.nl/nieuws/weer-een-fail-in-game-of-thrones-31170">wéér een niet passend object</a> op film gezet.</p>
      <p>Hoe dan ook, in een recente uitzending van Jimmy Fallon’s The Tonight Show onthult de altijd charmante Emilia Clarke, bekend van haar rol als Daenerys Targaryen in Game of Thrones, dat het niet zij was die de Starbucks-beker in het shot liet staan. Het was Varys!</p>
      <p>Acteur Conleth Hill gaf tijdens een Emmy-feestje toe dat hij waarschijnlijk de beker op de tafel had laten staan. Zijn personage, de spionnenmeester Varys, zat in de scène net naast Daenerys en kon dus gemakkelijk de dader zijn geweest. Volgens Clarke wilde hij het daarentegen niet toegeven omdat de actrice al de schuld kreeg. Kortom, spionnenmeester in hart en nieren!</p>
      <p>Sceptici zullen stellen dat deze ‘cover-up’ allemaal bij het plan hoort omdat dit pure marketing zou zijn geweest. De conspiracy theory stelt dat deze “accidentele” reclamecampagne Starbucks miljarden heeft opgeleverd en dat het voorval als ongelukje wordt afgeschreven.</p>
      <p>Wat de waarheid ook is, Daenerys is onschuldig en het was Varys die de beker des doods liet staan. Ironisch, als je weet hoe hij uiteindelijk aan zijn einde gekomen is.</p>
      <p>Lees ook: <a href="https://www.apparata.nl/nieuws/hbo-heeft-het-moeilijk-met-game-of-throne-spin-offs-32955">HBO heeft het moeilijk met Game of Throne spin-off’s</a></p>
    </article>
  </body>
</html>
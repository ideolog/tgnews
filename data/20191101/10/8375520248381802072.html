<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/zmi-nazvali-jedinogo-milyardera-yakiy-pidtrimav-iniciativu-zelenskogo-vkladati-groshi-u-vidnovlennya-donbasu--636975.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T10:48:26+00:00"/>
    <meta property="og:title" content="ЗМІ назвали єдиного мільярдера, який підтримав ініціативу Зеленського вкладати гроші у відновлення Донбасу"/>
    <meta property="og:description" content="Власник групи DCH Олександр Ярославський заявив, що готовий відбудувати аеропорт у Донецьку - ЗМІ"/>
  </head>
  <body>
    <article>
      <h1>ЗМІ назвали єдиного мільярдера, який підтримав ініціативу Зеленського вкладати гроші у відновлення Донбасу</h1>
      <address>
        <time datetime="2019-11-01T10:48:26+00:00">01 Nov 2019, 10:48</time>
      </address>
      <h4>Власник групи DCH Олександр Ярославський заявив, що готовий відбудувати аеропорт у Донецьку - ЗМІ</h4>
      <p>На інвестиційному форумі в Маріуполі власник групи DCH Олександр Ярославський, публічно підтримав наміри президента Володимира Зеленського щодо відновлення Донбасу, анонсувавши інвестпроект будівництва нового аеропорту в Донецьку замість зруйнованого</p>
      <p>Про це пише портал <a href="https://delo.ua/econonomyandpoliticsinukraine/investforum-v-mariupole-dengi-mir-telekom-me-359887/">Дело</a> в матеріалі за результатами редакційного опитування відомих експертів на тему недавнього інвестиційного форуму в Маріуполі.</p>
      <p>Видання зазначає, що одним з головних підсумків форуму для влади стало те, що і президент, і уряд можуть тепер демонструвати західним партнерам готовність хоча б одного з найсерйозніших бізнесменів фінансувати відродження Донбасу після встановлення миру.</p>
      <p>«Заяву Ярославського про те, що він готовий інвестувати $100 млн на відновлення донецького аеропорту є сигналом про те, що в Україні є люди, готові здійснити реальне вкладення грошей у відновлення інфраструктури після врегулювання конфлікту», — підкреслив глава Центру прикладних політичних досліджень «Пента» Володимир Фесенко.</p>
      <p>Як повідомляли ЗМІ, форум не відзначився нічим конкретним у плані заяв інвесторів про готовність вкладати гроші. І тільки мільярдер Олександр Ярославський анонсував інвестпроект будівництва нового аеропорту в Донецьку замість зруйнованого.</p>
      <p>«Основне питання цього форуму — відновлення Донбасу. Поки я сюди їхав, у мене з'явилася конкретна пропозиція уряду України: я готовий інвестувати $100 млн у будівництво нового аеропорту в Донецьку. Якщо будуть всі умови для будівництва аеропорту, що був практично повністю зруйнований. Я готовий зайнятися цим проектом, застосувати в рамках відновлення Донбасу досвід моєї компанії з будівництва та експлуатації аеропортів», — сказав Ярославський.</p>
      <p>Нагадаємо, що після маріупольського форуму на російському ток-шоу одіозного для українців Володимира Соловйова розгорнулася бурхлива дискусія з приводу ідеї Ярославського. Але президент українського аналітичного центру Олександр Охріменко, який брав участь у ній, запевнив своїх співрозмовників у серйозності намірів бізнесмена.</p>
      <p>«Ярославський успішний український бізнесмен, який готовий допомогти після відновлення миру на Донбасі відновлювати аеропорт. Як бачите, є інвестор. Як можна не довіряти Ярославському? Залишилося лише роззброїти бойовиків, прибрати їх з території «ДНР», «ЛНР» — і аеропорт відновлять», — резюмував Охріменко.</p>
      <p>Як повідомлялося, <a href="https://glavcom.ua/economics/finances/u-mariupoli-na-prezidentskomu-investforumi-yaroslavskiy-skazav-shcho-gotoviy-pobuduvati-noviy-aeroport-v-donecku-636169.html">у Маріуполі на президентському інвестфорумі Ярославський сказав, що готовий побудувати новий аеропорт в Донецьку.</a></p>
      <related>
        <a href="https://glavcom.ua/news/yaroslavskiy-hoche-vid-deputativ-shchob-ti-ne-tisli-na-silovikiv-mandatami-625677.html"/>
        <a href="https://glavcom.ua/sport/news/grupa-dch-yaroslavskogo-investuje-15-mln-u-stvorennya-v-harkovi-muzeyu-jevro-2012-601483.html"/>
        <a href="https://glavcom.ua/economics/finances/harkivskiy-traktorniy-zavod-yaroslavskogo-podvojiv-obsyagi-eksportu-v-2018-roci-568168.html"/>
      </related>
    </article>
  </body>
</html>
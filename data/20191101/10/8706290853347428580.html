<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/681606/prokatarktiki-gia-papangelopoulo-entos-tis-imeras-i-apantisi-taso"/>
    <meta property="og:site_name" content="enikos.gr"/>
    <meta property="article:published_time" content="2019-11-01T10:51:00+00:00"/>
    <meta property="og:title" content="Προκαταρκτική για Παπαγγελόπουλο - Εντός της ημέρας η απάντηση Τασούλα στην επιστολή Τσίπρα"/>
    <meta property="og:description" content="Εντός της ημέρας αναμένεται να αποσταλεί η απάντηση του Προέδρου της Βουλής, Κωνσταντίνου Τασούλα, στον αρχηγό της αξιωματικής αντιπολίτευσης, Αλέξη Τσίπρα και..."/>
  </head>
  <body>
    <article>
      <h1>Προκαταρκτική για Παπαγγελόπουλο - Εντός της ημέρας η απάντηση Τασούλα στην επιστολή Τσίπρα</h1>
      <address>
        <time datetime="2019-11-01T10:51:00+00:00">01 Nov 2019, 10:51</time>
      </address>
      <p>Εντός της ημέρας αναμένεται να αποσταλεί η απάντηση του Προέδρου της Βουλής, Κωνσταντίνου Τασούλα, στον αρχηγό της αξιωματικής αντιπολίτευσης, Αλέξη Τσίπρα και την <a href="http://www.enikos.gr/politics/681249/epistoli-tsipra-se-tasoula-paranomi-i-exairesi-tzanakopoulou-pola">επιστολή</a> που εκείνος απέστειλε για το ζήτημα της εξαίρεσης των κ.κ. Παύλου Πολάκη και Δημήτρη Τζανακόπουλου από την Ειδική Κοινοβουλευτική Επιτροπή Προκαταρκτικής Εξέτασης.</p>
      <p>Το ζήτημα έχει νομική και πολιτική διάσταση, όπως έχει δηλώσει ο Πρόεδρος της Βουλής ο οποίος δεν έχει θέσει σε αμφισβήτηση την απόφαση που έλαβε η Επιτροπή Προκαταρκτικής Εξέτασης για την εξαίρεση των δύο βουλευτών του ΣΥΡΙΖΑ. Η Ειδική Επιτροπή έχει “στα χέρια της” γνωμοδότηση του Επιστημονικού Συμβουλίου του 2010 που τάσσεται υπέρ της εξαίρεσης, από εξεταστική επιτροπή (σ.σ. ήταν η εξεταστική για το Βατοπέδι), βουλευτών που έχουν καταθέσει ξανά για την ίδια υπόθεση ή που πρόκειται να καταθέσουν. Σημειώνεται ότι οι κ.κ. Πολάκης και Τζανακόπουλος έχουν προταθεί ως μάρτυρες προκειμένου να εξετασθούν από την Επιτροπή Προκαταρκτικής Εξέτασης. Ανοιχτό παραμένει εάν τελικά ο Πρόεδρος της Βουλής θα προτείνει μία ενδιάμεση λύση για την απεμπλοκή της κατάστασης.</p>
      <p>Ως προς τις δηλώσεις των κ.κ. Πολάκη και Τζανακόπουλου ότι δεν θα συμμορφωθούν με την απόφαση εξαίρεσής τους και θα παραμείνουν στην Επιτροπή, και ότι θα είναι πρωτοφανές εάν γίνει χρήση του άρθρου 160Α του Ποινικού Κώδικα, δηλαδή αν ληφθούν μέτρα, σύμφωνα με σημερινό δημοσίευμα της εφημερίδας «Τα Νέα», στα αρχεία των ειδικών επιτροπών υπάρχει έγγραφο του πρώην υπουργού Δικαιοσύνης, Ιωάννη Παρασκευόπουλου, το 2017, δηλαδή όταν ήταν πρόεδρος της Επιτροπής Προκαταρκτικής Εξέτασης για τον Γιάννο Παπαντωνίου, με το οποίο αναγνωρίζει ότι μπορεί να ενεργοποιούνται οι διατάξεις του Ποινικού Κώδικα για διατάραξη της κανονικότητας της Επιτροπής.</p>
      <p>Εξάλλου, με συνέντευξή του στην εφημερίδα Φιλελεύθερος, ο Θανάσης Πλεύρης υπογραμμίζει ότι εάν η Επιτροπή ζήσει καταστάσεις αντικοινοβουλευτικές “υπεύθυνοι δεν θα είναι ο κ. Πολάκης και ο κ. Τζανακόπουλος αλλά ο Τσίπρας που θα έχει δώσει την εντολή”.</p>
      <p>Πηγή πληροφοριών/ΦΩΤΟ: ΑΠΕ - ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/681556/i-apantisi-petsa-se-tsipra-i-syneiditi-diastrevlosi-einai-cheirot%0A%20%20%20%20%0A"/>
        <a href="http://www.enikos.gr/politics/681546/video-me-tis-diloseis-petsa-dimosiefse-o-tsipras-sto-facebook-ti-%0A%20%20%20%20%0A"/>
        <a href="http://www.enikos.gr/politics/681530/petsas-o-k-tsipras-leei-psemata-diastrevlose-tis-diloseis-mou%0A%20%20%20%20%0A"/>
        <a href="http://www.enikos.gr/politics/681532/katatethikan-apo-ton-dimitri-tzanakopoulo-dyo-apospasmata-synente%0A%20%20%20%20%0A"/>
        <a href="http://www.enikos.gr/politics/681531/kontra-mitsotaki-tsipra-sti-vouli-gia-tis-diloseis-petsa-video%0A%20%20%20%20%0A"/>
        <a href="http://www.enikos.gr/politics/681522/mitsotakis-apo-esas-prosopika-pou-paixate-korona-grammata-tin-tyc%0A%20%20%20%20%0A"/>
        <a href="http://www.enikos.gr/politics/681516/tsipras-ta-kanate-thalassa-sto-prosfygiko-video%0A%20%20%20%20%0A"/>
        <a href="http://www.enikos.gr/politics/681515/tsipras-se-mitsotaki-afti-einai-i-anagnorisi-tou-fainomenou-antet%0A%20%20%20%20%0A"/>
        <a href="http://www.enikos.gr/politics/681512/tsipras-me-akrodexies-koutoponiries-den-borei-kaneis-na-antimetop%0A%20%20%20%20%0A"/>
      </related>
    </article>
  </body>
</html>
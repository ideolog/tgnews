<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-deodhar-trophy-2019-shubman-gill-and-mayank-agarwal-hit-tons-as-india-c-knocks-out-india-a-by-232-runs-2826761.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T10:17:47+00:00"/>
    <meta property="og:title" content="देवधर ट्रॉफी: मयंक-गिल के धुआंधार शतक, इंडिया-सी ने इंडिया-ए को दी 232 रन से मात"/>
    <meta property="og:description" content="मयंक अग्रवाल (120) और कप्तान शुभमन गिल (143) की शतकीय पारियों के बाद जलज सक्सेना (41-7) की धारदार गेंदबाजी के दम पर इंडिया-सी ने शुक्रवार को यहां झारखंड क्रिकेट संघ मैदान पर खेले गए देवधर ट्रॉफी..."/>
  </head>
  <body>
    <article>
      <h1>देवधर ट्रॉफी: मयंक-गिल के धुआंधार शतक, इंडिया-सी ने इंडिया-ए को दी 232 रन से मात</h1>
      <address><time datetime="2019-11-01T10:17:47+00:00">01 Nov 2019, 10:17</time> by <a rel="author">एजेंसी,नई दिल्ली</a></address>
      <p>मयंक अग्रवाल (120) और कप्तान शुभमन गिल (143) की शतकीय पारियों के बाद जलज सक्सेना (41-7) की धारदार गेंदबाजी के दम पर इंडिया-सी ने शुक्रवार को यहां झारखंड क्रिकेट संघ मैदान पर खेले गए देवधर ट्रॉफी मुकाबले में इंडिया-ए को 232 रनों से हरा दिया। इंडिया-सी ने टॉस जीतकर पहले बल्लेबाजी करते हुए तीन विकेट पर 366 रन बनाए। मयंक ने 111 गेंदों का सामना कर 15 चौके और एक छक्का लगाया जबकि शुभमन ने 142 गेंदों की तेज पारी में 10 चौके और छह छक्के लगाए।</p>
      <p>इन दोनों ने पहले विकेट के लिए 226 रनों की साझेदारी की। प्रियम गिल 16 रन बना सके लेकिन सूर्यकुमार यादव ने 29 गेंदों पर नौ चौकों और चार छक्कों की मदद से 72 रनों की तूफानी पारी खेली। दिनेश कार्तिक पांच रनों पर नाबाद लौटे।</p>
      <p>
        <b>
          <a href="https://www.livehindustan.com/cricket/story-prithvi-shaw-shubman-gill-and-rishabh-pant-ki-ballebazi-par-kaam-karte-nazar-aa-sakte-hain-sachin-tendulkar-2826643.html">शॉ, गिल और पंत जैसे युवा बल्लेबाजों को मिल सकता है तेंदुलकर का साथ</a>
        </b>
      </p>
      <p>जवाब में खेलने उतरी इंडिया-ए टीम 29.5 ओवरों में सभी विकेट गंवाकर 134 रन ही बना सकी। उसके लिए देवदत्त पाडीकल ने सबसे अधिक 34 रन बनाए जबकि भार्गव मेरेई ने 30 जबकि ईशान किशन ने 25 रनों का योगदान दिया। कप्तान हनुमा विहारी खाता भी नहीं खोल सके। मध्यक्रम और निचले क्रम के लिए काल बने जलज के अलावा इशान पोरेल ने दो विकेट लिए जबकि धवल कुलकर्णी को एक सफलता मिली।</p>
      <p>
        <b>
          <a href="https://www.livehindustan.com/cricket/story-bcci-president-sourav-ganguly-ne-bataya-ki-kis-tarah-se-ravi-shastri-ki-zimmedari-badhai-jaayegi-2826700.html">BCCI अध्यक्ष गांगुली ने बताया कैसे बढ़ाई जाएगी रवि शास्त्री की जिम्मेदारी</a>
        </b>
      </p>
    </article>
  </body>
</html>
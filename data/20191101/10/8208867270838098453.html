<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/01/news/colpita_da_un_proiettile_vagante_alla_nuca_bimba_di_7_anni_in_fin_di_vita_a_chicago-240013483/"/>
    <meta property="og:site_name" content="Repubblica.it"/>
    <meta property="article:published_time" content="2019-11-01T10:47:00+00:00"/>
    <meta property="og:title" content="Usa, sparatorie e morti a Halloween: 6 vittime e bimba di 7 anni colpita alla nuca"/>
    <meta property="og:description" content="Serata di festa finita male in tre stati americani. Quattro persone sono morte durante un party nella Contea di Orinda, due nello Utah e a Chicago una bambina"/>
  </head>
  <body>
    <article>
      <h1>Usa, sparatorie e morti a Halloween: 6 vittime e bimba di 7 anni colpita alla nuca</h1>
      <h2>Serata di festa finita male in tre stati americani. Quattro persone sono morte durante un party nella Contea di Orinda, due nello Utah e a Chicago una bambina è stata raggiunta da un proiettile vagante</h2>
      <address>
        <time datetime="2019-11-01T10:47:00+00:00">01 Nov 2019, 10:47</time>
      </address>
      <p>Uno sparatore avrebbe ucciso quattro persone e ferito altre 10, in California, durante la serata di Halloween, vigilia di tutti i santi ed evento tra i più amati e festeggiati soprattutto in America. Ci sono state altre due vittime nello Utah, nella cittadina di Rossevelt, uccise a colpi di arma da fuoco. A Chicago invece una bimba di 7 anni vestita da ape in giro con i genitori per fare il classico dolcetto e scherzetto, è stata colpita da un proiettile vagante che sembrerebbe essere stato sparato da un uomo coinvolto in una rissa.<br/><br/>La festa, teatro della tragedia, si stava tenendo in un Airbnb californiano nella Orinda County. Partecipavano un centinaio di persone. Testimoni riferiscono di 4 persone clpite da proiettile e altre pugnalate. L'evento era stato pubblicizzato su Instagram: "Festa nella residenza AirBNB", riporta l'<i>East Bay Times</i>, con un volantino che chiedeva agli ospiti di "portare il tuo alcol e la tua erba". I vicini hanno riferito di colpi di pistola e di un gran trambusto.</p>
      <figure>
        <iframe data-src="https://twitter.com/hurd_hurd/status/1190174264520925184?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La bimba di Chicago è in condizioni critiche al Stroger Hospital, ha riferito la polizia: "Sta lottando per la sua vita".  Nell'incidente è stato colpito anche un uomo di 31 anni, alla mano sinistra, ed è in condizioni stabili. Non c'è alcun rapporto tra le vittime, ha confermato la polizia, che è ancora alla caccia del responsabile.</p>
      <h3>Trump: "Chicago non fermerà mai i crimini con l'attuale sovrintendente di polizia"</h3>
      <p>Il presidente <b>Donald Trump</b> su Twitter ha puntato il dito contro i problemi di sicurezza della città dell'Illinois: "Chicago non fermerà mai l'ondata criminale con l'attuale sovrintendente di polizia. Non succederà! Grazie a Kevin Graham e a tutti i grandi agenti di polizia che ho avuto il privilegio di incontrare". </p>
      <figure>
        <iframe data-src="https://twitter.com/realDonaldTrump/status/1190247105841057805?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Non si tratta della prima volta. La città è stata già in passato presa di mira dal tycoon per i suoi frequenti episodi di violenza. In un'intervista del gennaio 2017 con la <i>Abc</i>, il presidente la confrontò con l'Afghanistan, dicendo: "In Afghanistan non succede che sta succedendo a Chicago", aggiungendo che avrebbe "inviato i federali" per risolvere la "carneficina orribile" della città. "Le persone vengono colpite a destra e a sinistra. Migliaia di persone in un breve periodo di tempo. Chicago è come una zona di guerra". Il presidente sarà in visita nella città proprio questo lunedì.<br/><br/><br/> </p>
    </article>
  </body>
</html>
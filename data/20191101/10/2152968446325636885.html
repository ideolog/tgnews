<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/01/bylgari-okupirat-syrbiia-prez-uikenda-izprazvat-shtandovete-i-pylniat-biudjeta.428160"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T10:46:00+00:00"/>
    <meta property="og:title" content="Българи окупират Сърбия през уикенда, изпразват щандовете и пълнят бюджета"/>
    <meta property="og:description" content="Българските туристи харчат &quot;отлично&quot;, когато отидат в западната ни съседка | Dnes.bg"/>
  </head>
  <body>
    <article>
      <h1>Българи окупират Сърбия през уикенда, изпразват щандовете и пълнят бюджета</h1>
      <h2>Българските туристи харчат "отлично", когато отидат в западната ни съседка</h2>
      <address><time datetime="2019-11-01T10:46:00+00:00">01 Nov 2019, 10:46</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Само една-единствена туристическа проява – Царибродската сушеница, носи на този град приходи от 100 000 евро, което е равно на една пета от градския бюджет.</p>
      <p>Българите идват чрез туристически агенции, но повечето от тях просто палят колата и тръгват за Сърбия. Идват не само от София, но и от Перник, Благоевград, Драгоман, пише „Вечерне новости“.</p>
      <p>Директорът на туристическата организация Цариброд Васил Андреев обяснява, че Царибродската сушеница се организира на 16 и 17 ноември. „Подготвил съм цяла реч на български – казва Андреев. - Когато дойдат, те изпразват всичките щандове с месо. А това е много важно за нас, защото сме успели да накараме хората отново да гледат прасета. Само тази  проява за един ден носи на Цариброд 100 000 евро, което е равно на една пета от бюджета“.</p>
      <p>Тези дни в София се състоя туристическа презентация както на Цариброд, така и на Белград и Лесковац, пише „Вечерне новости“. За първите девет месеца на годината българските туристи са реализирали 103 708 нощувки, предимно в Белград.</p>
      <p>„Готови сме за пристигането на българите, които винаги са в десетката по многочисленост гости в Белград“, каза Слободан Ункович, зам.-директор на туристическата организация Белград.</p>
      <p>Освен в Белград българите обичат и сръбските балнеолечебни курорти, като и местата, на които се организират различни прояви. Българските туристи ходят в Сърбия семейно, с по-голяма компания, но и все повече млади хора избират страната за забавления. В Сърбия те празнуват всички празници - от новогодишните и 8 март и 1 май, до есенните.</p>
      <p>„Българските туристи идват при нас не само на Рощилиядата, но и на карнавала, както и на всички празници и уикенди – казва Небойша Коцич, шеф на туристическата организация Лесковац. - Новогодишните празници са изкупени още от миналата година, когато са си тръгнали доволни. Надяваме се, че скоро ще бъде открит хотел „Белград“, защото ще увеличим броя на леглата и ще ги задържим възможно най-дълго. Те харчат отлично, хранят се единствено в ресторантите, защото обичат нашата кухня“, обяснява директорът.</p>
      <p> </p>
      <figure>
        <iframe src="https://www.youtube.com/embed/mJqCiiWYI-k" width="560" height="315" data-service="Youtube" scrolling="no"/>
      </figure>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/grski-parlament-je-sprejel-strozjo-azilno-zakonoda"/>
    <meta property="og:site_name" content="Primorske novice"/>
    <meta property="article:published_time" content="2019-11-01T10:51:16+00:00"/>
    <meta property="og:title" content="Grški parlament je sprejel strožjo azilno zakonodajo"/>
    <meta property="og:description" content="Grški poslanci so zgodaj davi po več kot 14-urni razpravi sprejeli strožjo azilno zakonodajo. Konservativna vlada premierja Kiriakosa Micotakisa želi z novo zakonodajo pospešiti azilni postopek in poenostaviti vračanje nezakonitih migrantov v Turčijo. Do konca leta pa želi 20.000 migrantov preseliti s preobremenjenih grških otokov na celino."/>
  </head>
  <body>
    <article>
      <h1>Grški parlament je sprejel strožjo azilno zakonodajo</h1>
      <address><time datetime="2019-11-01T10:51:16+00:00">01 Nov 2019, 10:51</time> by <a rel="author">STA</a></address>
      <p>
        <b>Grški poslanci so zgodaj davi po več kot 14-urni razpravi sprejeli strožjo azilno zakonodajo. Konservativna vlada premierja Kiriakosa Micotakisa želi z novo zakonodajo pospešiti azilni postopek in poenostaviti vračanje nezakonitih migrantov v Turčijo. Do konca leta pa želi 20.000 migrantov preseliti s preobremenjenih grških otokov na celino.</b>
      </p>
      <figure>
        <img src="https://static.primorske.si/foto/highres/gnweb/718063_atene-1.jpg"/>
        <figcaption>Foto: Pixabay</figcaption>
      </figure>
      <p><b>ATENE</b> &gt; Po novi zakonodaji bodo vsako prošnjo za azil preverili po šestih mesecih namesto po devetih, kot je veljalo doslej. Če prosilci za azil ne bodo sodelovali z oblastmi, pa bodo lahko te prošnjo razglasile za neutemeljeno, poroča nemška tiskovna agencija dpa.</p>
      <p><b>Kiriakos Micotakis</b> je v govoru v parlamentu med drugim znova pozval države članice EU k solidarnosti. “Ni prav, da država koristi ugodnosti EU in se istočasno izogiba tudi najmanjši delitvi bremen,” je poudaril in dodal, da evropska solidarnost ni “a la carte”.</p>
      <p>Opozicija ter humanitarne organizacije so novo zakonodajo že pred sprejetjem kritizirale, češ da spodkopava pravico prosilcev za azil do celovite obravnave njihove prošnje.</p>
      <p>Po zadnjih podatkih Visokega komisariata ZN za begunce (UNHCR) je v Grčijo letos prispelo 55.348 migrantov in beguncev, od tega 43.683 po morju. Od aprila se je število migrantov v begunskih taboriščih na grških otokih v Egejskem morju s 14.000 povečalo na 35.000. Že aprila je število migrantov občutno presegalo nastanitvene kapacitete, saj je v vseh begunskih centrih skupaj prostora le za približno 7000 prebežnikov. Grška vlada je zato začela del migrantov premeščati na celino.</p>
    </article>
  </body>
</html>
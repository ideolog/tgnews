<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/01/naseem-shah-folds-his-hands-after-dismissing-domestic-super-star-fawad-alam.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-01T10:27:00+00:00"/>
    <meta property="og:title" content="സെഞ്ചുറിക്കരികെ സൂപ്പർതാരത്തിന്റെ വിക്കറ്റ്, കൈകൂപ്പി പാക്ക് യുവതാരം; വിഡിയോ"/>
    <meta property="og:description" content="ലഹോർ ∙ ബാറ്റ്സ്മാനെ പുറത്താക്കിയശേഷം വിക്കറ്റ് നേട്ടം പല വിധത്തിൽ ആഘോഷിക്കുന്നവരെ കണ്ടിട്ടുണ്ടാകും. വിക്കറ്റ് കിട്ടിയതിന്റെ ആവേശത്തിൽ കൈവിട്ട.Pakistan Cricket Team. Pakistan Vs Australia. Naseem Shah. Fawad Alam. Malayalam Cricket News. മലയാളം ക്രിക്കറ്റ് വാർത്തകൾ. നസീം ഷാ. ഫവാദ് ആലം. പാക്കിസ്ഥാൻ ക്രിക്കറ്റ് ടീം.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>സെഞ്ചുറിക്കരികെ സൂപ്പർതാരത്തിന്റെ വിക്കറ്റ്, കൈകൂപ്പി പാക്ക് യുവതാരം; വിഡിയോ</h1>
      <address><time datetime="2019-11-01T10:27:00+00:00">01 Nov 2019, 10:27</time> by <a rel="author">മനോരമ ലേഖകൻ</a></address>
      <p>ലഹോർ ∙ ബാറ്റ്സ്മാനെ പുറത്താക്കിയശേഷം വിക്കറ്റ് നേട്ടം പല വിധത്തിൽ ആഘോഷിക്കുന്നവരെ കണ്ടിട്ടുണ്ടാകും. വിക്കറ്റ് കിട്ടിയതിന്റെ ആവേശത്തിൽ കൈവിട്ട ആഘോഷങ്ങൾക്കു തുനിഞ്ഞ് ‘പണി’ മേടിക്കുന്നവരുമുണ്ട്. പക്ഷേ വിക്കറ്റ് നേട്ടം ആഘോഷിക്കുന്നതിനു പകരം ഖേദം പ്രകടിപ്പിച്ച് കൈകൂപ്പുന്ന ബോളർമാരെ കണ്ടിട്ടുണ്ടോ? ഇല്ലെങ്കിൽ ഇതാ അങ്ങനെയൊരു താരം. പാക്കിസ്ഥാനിലെ ആഭ്യന്തര ക്രിക്കറ്റ് മത്സരത്തിനിടെ സൂപ്പർതാരം ഫവാദ് ആലത്തെ പുറത്താക്കിയ പതിനാറുകാരൻ നസീം ഷായാണ് ബാറ്റ്സ്മാനു നേരെ കൈകൂപ്പി ഖേദം പ്രകടിപ്പിച്ചത്. സംഭവത്തിന്റെ വിഡിയോ നിമിഷങ്ങൾകൊണ്ട് സമൂഹമാധ്യമങ്ങളിൽ വൈറലാവുകയും ചെയ്തു.</p>
      <p>കൈകൂപ്പി ഖേദം പ്രകടിപ്പിച്ച നസീം ഷാ വെറും കുട്ടിയാണെന്നു കരുതരുത്. ഓസ്ട്രേലിയൻ പര്യടനത്തിനൊരുങ്ങുന്ന പാക്കിസ്ഥാൻ ടെസ്റ്റ് ടീമിന്റെ പ്രധാന ബോളർമാരിൽ ഒരാളാണ് ഈ പതിനാറുകാരൻ! നസീം ഷാ പുറത്താക്കിയ ഫവാദ് ആലവും അത്ര നിസാരക്കാരനല്ല. പാക്ക് ജഴ്സിയിൽ അത്ര പരിചിതനല്ലെങ്കിലും പാക്ക് ആഭ്യന്തര ക്രിക്കറ്റിലെ സൂപ്പർതാരമാണ് ഫവാദ് ആലം. സെഞ്ചുറിയിലേക്കുള്ള കുതിപ്പിൽ വെറും എട്ടു റൺസ് മാത്രം അകലെ നിൽക്കെയാണ് നസീം ഷായുടെ പന്തിൽ ഫവാദ് ആലം പുറത്തായത്.</p>
      <p>പാക്കിസ്ഥാനിലെ പ്രമുഖ ആഭ്യന്തര ക്രിക്കറ്റ് ടൂർണമെന്റായ ഖായിദി അസം ട്രോഫിക്കിടെയാണ് സംഭവം. ടൂർണമെന്റിൽ സെൻട്രൽ പഞ്ചാബിന്റെ താരമാണ് നസീം ഷാ. ഫവാദ് ആലം സിന്ധ് താരവും. സിന്ധ് ഇന്നിങ്സിൽ ടോപ് സ്കോററായ ആലം സെഞ്ചുറിക്ക് എട്ടു റൺസ് അകലെ നിൽക്കെ വിക്കറ്റ് കീപ്പർ കമ്രാൻ അക്മലിനു ക്യാച്ചു നൽകിയാണ് പുറത്തായത്. താരം പവലിയനിലേക്കു നടക്കവെ അടുത്തെത്തിയ നസീം ഷാ കൈകൂപ്പുകയായിരുന്നു. ഒന്നാം ഇന്നിങ്സിലാകെ 19 ഓവർ എറിഞ്ഞ ഷാ 78 റൺസ് മാത്രം വഴങ്ങി ആറു വിക്കറ്റ് പിഴുതു. രണ്ടാം ഇന്നിങ്സിൽ 11 ഓവറിൽ 33 റൺസ് വഴങ്ങി മൂന്നു വിക്കറ്റ് കൂടി പിഴുതപ്പോഴേയ്ക്കും മത്സരം സമനിലയിൽ അവസാനിച്ചു.</p>
      <p>പാക്കിസ്ഥാൻ ജഴ്സിയിൽ മൂന്നു ടെസ്റ്റും 38 ഏകദിനങ്ങളും 24 ട്വന്റി20 മത്സരങ്ങളും കളിച്ചിട്ടുള്ള ഷാ, പാക്ക് ആഭ്യന്തര ക്രിക്കറ്റിലെ മിന്നും താരമാണ്. 2015ലാണ് അവസാനമായി രാജ്യാന്തര ക്രിക്കറ്റിൽ പാഡണിഞ്ഞത്. മൂന്നു ടെസ്റ്റിൽനിന്ന് 41.66 ശരാശരിയിൽ 250 റൺസും 38 ഏകദിനങ്ങളിൽനിന്ന് 40.25 ശരാശരിയിൽ 966 റൺസും 24 ട്വന്റി20യിൽനിന്ന് 17.63 ശരാശരിയിൽ 194 റൺസും നേടിയിട്ടുണ്ട്.</p>
      <figure>
        <iframe data-src="https://twitter.com/iRashidLatif68/status/1189629039033507840?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>∙ ആരാണ് നസീം ഷാ?</b>
      </p>
      <p>പതിനാറു വയസ്സു മാത്രം പ്രായമുള്ള നസിം ഷാ വാർത്തകളിലെ താരമായത് ഓസ്ട്രേലിയൻ പര്യടനത്തിനുള്ള പാക്കിസ്ഥാൻ ടീമിനെ പ്രഖ്യാപിച്ചതോടെയാണ്. പരിശീലകനും മുഖ്യ സിലക്ടറുമായ മിസ്ബ ഉൾ ഹഖ് നസിം ഷായെ പാക്കിസ്ഥാൻ ടീമിൽ ഉൾപ്പെടുത്തിയപ്പോൾ എല്ലാവരും ഒന്നമ്പരന്നു. കാരണം ഫസ്റ്റ് ക്ലാസിൽ അഞ്ചു കളികൾ മാത്രം കളിച്ചു പരിചയമുള്ള വലംകൈയ്യൻ ഫാസ്റ്റ് ബോളർ പന്തെറിയാൻ പോകുന്നത് ലോക ഒന്നാം നമ്പർ ടെസ്റ്റ് ബാറ്റ്സ്മാൻ സ്റ്റീവ്‍ സ്മിത്ത് അടക്കമുള്ള ബാറ്റിങ് നിരയ്ക്കെതിരെയാണ്.</p>
      <p>എന്നാൽ മിസ്ബ ഉൽ ഹഖിനു നസീമിനെ പരിപൂർണ വിശ്വാസമാണ്. ‘ഒരു ഓവറിലെ ഏല്ലാ പന്തും മികച്ച വേഗത്തോടെ എറിയുക എന്നതു നസീമിന്റെ മികവാണ് കാണിക്കുന്നത്, ഓസ്ട്രേലിയയിലെ ബൗൺസിനെ തുണയ്ക്കുന്ന പിച്ചുകളിൽ നസീമിനു തിളങ്ങാൻ കഴിയും’. ഓസ്ട്രേലിയയ്ക്കെതിരെ കളിക്കാനിറങ്ങിയാൽ ടെസ്റ്റ് ക്രിക്കറ്റ് കളിക്കുന്ന ഏറ്റവും പ്രായം കുറഞ്ഞ ഒമ്പതാമനായി നസീം മാറും. ഇതുവരെ ആറ് ഫസ്റ്റ് ക്ലാസ് കളികളിൽ നിന്നും 26 വിക്കറ്റാണ് നസീം സ്വന്തമാക്കിയിരിക്കുന്നത്.</p>
      <p>
        <b>English Summary: Naseem Shah folds his hands after dismissing domestic great Fawad Alam</b>
      </p>
    </article>
  </body>
</html>
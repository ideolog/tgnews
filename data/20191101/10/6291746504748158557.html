<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/01/grecia-legge-asilo-immigrazione/"/>
    <meta property="og:site_name" content="Il Post"/>
    <meta property="article:published_time" content="2019-11-01T10:21:59+00:00"/>
    <meta property="og:title" content="La Grecia ha approvato una legge che renderà più difficile ottenere l’asilo"/>
    <meta property="og:description" content="E più facile espellere i richiedenti la cui domanda di protezione internazionale è stata bocciata"/>
  </head>
  <body>
    <article>
      <h1>La Grecia ha approvato una legge che renderà più difficile ottenere l’asilo</h1>
      <h2>E più facile espellere i richiedenti la cui domanda di protezione internazionale è stata bocciata</h2>
      <address>
        <time datetime="2019-11-01T10:21:59+00:00">01 Nov 2019, 10:21</time>
      </address>
      <p>Il parlamento greco <a href="https://www.politico.eu/article/greece-toughen-asylum-rules-as-migrant-arrivals-rise/">ha approvato</a> una legge che renderà più complicato ottenere lo status di rifugiato da parte dei migranti che arrivano nel paese. La legge è stata appoggiata dal partito di centrodestra al governo, Nuova Democrazia, e dai Socialisti del “Movimento per il Cambiamento”: renderà più stringenti i criteri usati per stabilire a chi concedere l’asilo e faciliterà le espulsioni dei richiedenti la cui domanda di protezione internazionale è stata bocciata.</p>
      <p>Secondo i suoi sostenitori, la nuova legge avrà l’effetto di ridurre i tempi di analisi delle domande di asilo, ma diverse organizzazioni internazionali, tra cui l’UNHCR (Alto commissariato delle Nazioni Unite per i Rifugiati), credono che le nuove regole toglieranno diritti e garanzie ai migranti che cercano protezione internazionale.</p>
      <p>La legge è stata approvata in un momento molto particolare e complicato per il sistema di accoglienza dei migranti in Grecia, messo sotto pressione dal recente aumento del numero degli arrivi, il più netto e significativo dal 2015. Dunja Mijatović, commissario europeo per i diritti umani, ha visitato di recente le isole greche di Lesbo e Samo, le più colpite dall’arrivo dei migranti dalla Turchia, dove di recente <a href="https://www.ilpost.it/2019/10/15/incendio-centro-migranti-samos-grecia/">ci sono stati</a> <a href="https://www.ilpost.it/2019/09/30/lesbo-migranti-incendio-campo-profughi/">incendi</a> e altri problemi. Mijatović ha commentato con parole piuttosto dure quello che ha visto: «La situazione dei migranti, tra cui i richiedenti asilo, nei campi delle isole greche è peggiorata in maniera significativa negli ultimi 12 mesi. È necessario adottare misure urgenti per affrontare le disperate condizioni in cui si trovano migliaia di essersi umani».</p>
      <p>Sulle isole greche di fronte alla Turchia ci sono più di 35mila migranti, la maggior parte dei quali sta aspettando di sapere qualcosa della propria richiesta di asilo. A causa dell’alto numero delle richieste (68mila), e di un sistema poco efficiente, in Grecia i migranti possono passare anche cinque o sei anni ad aspettare una risposta alle loro domande di protezione internazionale.</p>
      <related>
        <h4>Articoli Correlati</h4>
        <a href="https://www.ilpost.it/2019/10/31/italia-memorandum-libia-migranti/"/>
        <a href="https://www.ilpost.it/2019/10/29/immigrazione-nuovo-governo/"/>
        <a href="https://www.ilpost.it/2019/10/26/intervista-al-bija-mannocchi-propaganda/"/>
      </related>
    </article>
  </body>
</html>
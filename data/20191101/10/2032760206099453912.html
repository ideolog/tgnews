<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88435"/>
    <meta property="og:site_name" content="Denník politika"/>
    <meta property="article:published_time" content="2019-11-01T10:35:02+00:00"/>
    <meta property="og:title" content="Severná Kórea má nový viachlavňový raketomet, vodca Kim bol s testom spokojný"/>
    <meta property="og:description" content="1.11.2019 (Webnoviny.sk) – Severná Kórea potvrdila, že vo štvrtok po tretí raz otestovala nový veľký viachlavňový raketomet, ktorý podľa nej rozšíri jej schopnosť zničiť nepriateľské ciele pri prekvapivých útokoch. Test popísala štátna Kórejská ústredná tlačová agentúra (KCNA) deň po tom, čo o ňom informovali armády Južnej Kórey a Japonska. Podľa nich z oblasti pri Pchjongjangu vystrelili dve strely, ktoré leteli viac ako 321 kilometrov naprieč krajinou a následne pristáli vo vodách pri východnom pobreží Severnej Kórey."/>
  </head>
  <body>
    <article>
      <h1>Severná Kórea má nový viachlavňový raketomet, vodca Kim bol s testom spokojný</h1>
      <address><time datetime="2019-11-01T10:35:02+00:00">01 Nov 2019, 10:35</time> by <a rel="author">Webnoviny</a></address>
      <p>1.11.2019 (Webnoviny.sk) – Severná Kórea potvrdila, že vo štvrtok po tretí raz otestovala nový veľký viachlavňový raketomet, ktorý podľa nej rozšíri jej schopnosť zničiť nepriateľské ciele pri prekvapivých útokoch. Test popísala štátna Kórejská ústredná tlačová agentúra (KCNA) deň po tom, čo o ňom informovali armády Južnej Kórey a Japonska. Podľa nich z oblasti pri Pchjongjangu vystrelili dve strely, ktoré leteli viac ako 321 kilometrov naprieč krajinou a následne pristáli vo vodách pri východnom pobreží Severnej Kórey.</p>
      <h3>Spokojný Kim Čong-un</h3>
      <p>KCNA uviedla, že líder Kórejskej ľudovodemokratickej republiky (KĽDR) Kim Čong-un vyjadril spokojnosť nad úspešným testom nového raketového delostreleckého systému.</p>
      <p>Či sa severokórejský vodca priamo zúčastnil na testovaní, ale neuviedla. Pchjongjang systém testoval aj v auguste a septembri. Štvrtkový test podľa KCNA overil <i>„dokonalosť“</i> nepretržitej palebnej schopnosti systému, ktorá mu umožňuje <i>„úplne zničiť“</i> nepriateľské ciele s obrovskou silou.</p>
      <h3>Južná Kórea vyjadrila obavy</h3>
      <p>Hovorca juhokórejského ministerstva pre zjednotenie v súvislosti s najnovším testom vyjadril „veľké obavy“ nad zbrojnou činnosťou KĽDR. Či test ovplyvní dialóg medzi Kóreami však nekomentoval.</p>
      <p>Test je ďalšou skúškou severokórejského arzenálu počas pár uplynulých mesiacov. Začiatkom októbra Sever po prvý raz za posledné tri roky otestoval podmorskú balistickú raketu. Predtým tiež testoval nové balistické strely krátkeho doletu a delostrelecké systémy.</p>
      <p>Najnovší krok Pchjongjangu nasledoval po tom, čo krajina opakovane vyjadrila nespokojnosť s viaznucimi jadrovými rokovaniami s USA a neochotou administratívy prezidenta Donalda Trumpa uvoľniť sankcie uvalené na Severnú Kóreu.</p>
      <p>Viac k témam: <a href="https://www.webnoviny.sk/tag/balisticke-rakety/"><u>balistické rakety</u></a>, <a href="https://www.webnoviny.sk/tag/severokorejsky-vodca/"><u>severokórejský vodca</u></a><br/>Zdroj: Webnoviny.sk – <a href="https://www.webnoviny.sk/severna-korea-ma-novy-viachlavnovy-raketomet-vodca-kim-bol-s-testom-spokojny/"><u>Severná Kórea má nový viachlavňový raketomet, vodca Kim bol s testom spokojný</u></a> © SITA Všetky práva vyhradené.</p>
    </article>
  </body>
</html>
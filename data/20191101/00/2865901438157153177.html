<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/plamen-u-kojem-je-buknuo-borisa-simanic/341269"/>
    <meta property="og:site_name" content="MozzartSport"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="Plamen u kojem je buknuo Boriša Simanić"/>
    <meta property="og:description" content="Mladi košarkaš Crvene zvezde pokazao da ume da se nosi sa pritiskom i odigra dobro kada je to najvažnije"/>
  </head>
  <body>
    <article>
      <h1>Plamen u kojem je buknuo Boriša Simanić</h1>
      <h2>Mladi košarkaš Crvene zvezde pokazao da ume da se nosi sa pritiskom i odigra dobro kada je to najvažnije</h2>
      <address>
        <time datetime="2019-11-01T00:00:00+00:00">01 Nov 2019</time>
      </address>
      <p>Čekali su navijači Crvene zvezde od samog starta sezone na Borišu Simanića u sastavu, pitali se šta se dešava sa talentovanim mladim košarkašem i zbog čega ne dobija nešto veću minutažu. Može se reći da su ga sinoć dočekali. <b>Andrija Gavrilović</b> je prepoznao momenat, gurnuo je Simanića u vatru i to se Zvezdi višestruko isplatilo.</p>
      <p>Sjajni Simanić bio je najbolji pojedinac u raspucanom Zvezdinom kolektivu. Odmah na početku je pokazao da nije previše impresioniran sjajnim rivalom i krenuo je da “sipa” trojku za trojkom. Upravo predvođeni njim, crveno-beli su uspeli da dođu do ključne rezultatske prednosti.</p>
      <p>Kada se podvuče crta, <b>Simanić</b> je meč završio sa čak 18 postignutih poena, uz četiri trojke. Ali nije se njegova igra svela samo na napad, pošto je odličan doprinos dao i u defanzivi, gde je omogućio čvrstinu i stabilnost, koja je naterala goste na veliki broj izgubljenih lopti.</p>
      <p>Jasno je da je Simanić na najbolji mogući način iskoristio činjenicu da su Mohamed Faje i Derik Braun morali da ostanu van protokola zbog povreda, pa je sada nametnuo pitanje da li zaslužuje da polako, ali sigurno preuzme njihovo “startno” mesto u sastavu.</p>
      <p>Sa igrom kakvu je pokazao sinoć to definitivno zaslužuje. Međutim, pošto je suštinski reč o još uvek jako mladom igraču, za očekivati je da tokom sezone bude većih oscilacija, uspona i padova, što je uostalom juče na konferenciji za medije podvukao i sam <b>Andrija Gavrilović</b>.<br/>"<b>Boriša sa svojim vrlinama i manama je podložan oscilacijama, jer je mlad, ali je isto tako talentovan. Počinjao je u postavi kada nije imao takav učinak. Ja jako želim da on napreduje u karijeri, za šta mu treba kontinuitet, malo više drskosti koju je večeras pokazao. Pa čak i kada lopta ne uđe, on može da bude koristan za ekipu. Kako na domaćem, tako i na gostujućim terenima</b>", rekao je tada prvi trener Crvene zvezde.</p>
      <figure>
        <img src="https://mozzartsport.com/upload/CKEditor/31.10.2019/zvezda-khimki-26018.jpg"/>
      </figure>
      <p>Uostalom, dosta dugo <b>Simanić</b> nije uspevao da se izbori za adekvatnu šansu, naročito dok je na klupi sedeo Milan Tomić. Ipak, njegov zamenik <b>Andrija Gavrilović</b> prepoznao je talenat i želju kod mladog <b>Simanića</b>, pa se može reći da je Zvezda u sred nove takmičarske sezone dobila nebrušeni dragulj, koji kako utakmice budu odmicale ima da bude sve sjajniji. To je u momentu kada stranci sve više zauzimaju ključne pozicije u timu važno i sa aspekta srpske košarke. Odavno se nije desilo da srpska košarka “lansira” nekog novog, talentovanog košarkaša.</p>
      <p>Svedoci smo da ovoga leta nije baš najbolje išlo ni na polju mlađih reprezentativnih selekcija, pa se zbog toga sasvim opravdano postavlja pitanje da li je upravo Borišin put u Crvenoj zvezdi način da se mladi i talentovani košarkaši afirmišu i steknu neophodno iskustvo. Čak se može reći i da su “domaći” najviše izneli teret na početku sezone, dok su “stranci” polako pronalazili korak.</p>
      <p>Sam Simanić pokazao je sinoć nakon utakmice da je zadovoljan pobedom i pruženom partijom, ali da je ostao čvrsto na zemlji i da je spreman da pokaže da sve neće ostati samo na jednoj utakmici i dobroj partiji.<br/><b>"Podiglo mi se samopouzdanje. Video sam da mogu da nastavim da ubacujem na taj način. Nismo sezonu počeli na najbolji način, ali trgnuli smo se, pobedili smo večeras i sada željno iščekujemo nastavak. Moguće da će to biti dodatni zamajac za nastavak"</b>, rekao je talentovani košarkaš.</p>
      <p>Bilo kako bilo, ovaj udar adrenalina možda je i bilo ono što je neophodno Crvenoj zvezdi nakon dužeg perioda. Ostaje da vidimo da li će u istom ritmu nastaviti na krilima Boriše Simanića ili nekog drugog.</p>
      <p>Piše: Srđan TODOROVIĆ</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/najbolji-stoper-medu-vezistima-najbolji-vezista-medu-stoperima-barsa-hoce-juznoamericku-verziju-havija-martineza/341293"/>
    <meta property="og:site_name" content="MozzartSport"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="Najbolji štoper među vezistima, najbolji vezista među štoperima – Barsa hoće južnoameričku verziju Havija Martineza"/>
    <meta property="og:description" content="Toliko najavljivani transfer u Evropu bi mogao da se desi sledeće zime"/>
  </head>
  <body>
    <article>
      <h1>Najbolji štoper među vezistima, najbolji vezista među štoperima – Barsa hoće južnoameričku verziju Havija Martineza</h1>
      <h2>Toliko najavljivani transfer u Evropu bi mogao da se desi sledeće zime</h2>
      <address>
        <time datetime="2019-11-01T00:00:00+00:00">01 Nov 2019</time>
      </address>
      <p>Pet godina se čeka taj transfer u Evropu i sledeća zima bi mogla da bude momenat.</p>
      <p><b>Rodrigo</b> <b>Kajo</b> iz Flamenga je u ovom trenutku verovatno najbolji štoper Južne Amerike. A sasvim sigurno najbolji štoper među vezistima i najbolji vezista među štoperima. Južnoamerička verzija <b>Havija</b> <b>Martineza</b> iz najboljih dana. Podjednako uspešan kao komandant odbrane ili zadnji vezni. Svejedno je na koju ga poziciju trener gurne. Igrač kojeg već godinama dovode u vezu sa transferom u neki od najvećih evropskih klubova se sada opet ozbiljno pominje kao zimsko pojačanje Barselone.</p>
      <p>Interesovanje katalonskog giganta za <b>Rodriga</b> <b>Kaja</b> nije ništa novo. Razmišljali su o njemu i prošle zime kada je posle sedam godina napustio Sao Paulo ali je tada prešao u Flamengo kao deo skupocenog i ambicioznog projekta velikana sa Marakane. Ispostavio se kao pun pogodak. Sa Rubronegrima se plasirao u finale Kopa Libertadores i nalazi se na pragu 10 godina čekane titule prvaka Brazila. Sezona kakvu su navijači najpopularnijeg brazilskog kluba čekali skoro 40 godina. A <b>Rodrigo</b> <b>Kajo</b> ima nemerljiv doprinos sjajnim rezultatima ekipe <b>Žorža</b> <b>Žezusa</b>.</p>
      <p>I zato je opet želja Barselone.</p>
      <p><i>Marka</i> piše da bi Katalonci već u januaru mogli da krenu u konačni napad na brazilskog univerzalca. Ako osvoji pomenute titule sa Flamengom, <b>Rodrigo</b> <b>Kajo</b> nema više šta da čeka u južnoameričkom fudbalu i bio bi to idealan momenat da dugo čekani transfer u Evropu. A taj transfer je dugo najavljivan…</p>
      <p>Već pet godine sa <b>Kajo</b> pominje u skoro svakom prelaznom roku kao želja bogatih evropskih klubova. U više navrata ga je želeo Milan, potom mu je propao već dogovoren transfer u Valensiju, a želeli su ga i Pari Sen Žermen, Čelsi, Zenit… Nekadašnji Milanov, a danas Pari Sen Žermenov direktor <b>Leonardo</b> je veliki ljubitelj <b>Kajovih</b> kvaliteta i pokušavao je da ga dovede u oba ta kluba.</p>
      <p>Barsa se ozbiljno aktivirala prošle zime kada je pratila <b>Kaja</b> zajedno sa nekolicinom štopera. Tada se odlučila sa jeftiniju varijantu i pozajmicu <b>Džejsona</b> <b>Murilja</b> iz Valensije, a letos nije uspela da dovede <b>De</b> <b>Lihta</b> i potraga za štoperom je odgođena do zime.</p>
      <p>Marka piše da je Barselonin direktor <b>Erik</b> <b>Abidal</b> sa timom saradnika odlučio sada stavio u fokus dovođenje Brazilca za zimski prelazni rok.</p>
      <p>Po karakteristikama, <b>Rodrigo</b> <b>Kajo</b> je idealan tip štopera za Barselonu. Sjajno se snalazi u visoko postavljenoj štoperskoj liniji, tehnički je superioran i baš to je ono što je potrebno Blaugrani. A ne bi trebalo da je preskup. Pominje se cena od oko 30.000.000 evra. Pojačani Barselonin interes ima veze i sa nedavnim vestima da je Lester ozbiljno zagrizao za <b>Kaja</b>, kao i još neki italijanski i engleski klubovi. Kupovina štopera ima veze i sa <b>Samuelom</b> <b>Umtitijem</b>. Čelnike Barse sve više brine stanje kolena francuskog reprezentativca koji nikako da ozdravi i da se vrati u nekadašnju formu. A zarađuje mnogo. Bez <b>Umtitija</b> u rotaciji Barselona ima trojicu štopera: <b>Pikea</b>, <b>Lengelea</b> i mladog <b>Todiboa</b>.</p>
      <p>A polako treba pripremati terena i da neko jednog dana nasledi <b>Pikea</b> koji će u februaru  napuniti 33 godine. Po svim karaketristikama deluje da je <b>Rodrigo</b> <b>Kajo</b> “taj”.</p>
      <p>(FOTO: reuters)</p>
    </article>
  </body>
</html>
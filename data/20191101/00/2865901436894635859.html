<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/armani-nasao-retku-sifru-prvi-poraz-pesiceve-barse-uzasno-vece-olimpijakosa/341351"/>
    <meta property="og:site_name" content="MozzartSport"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="Armani našao retku šifru - prvi poraz Pešićeve Barse! Užasno veče Olimpijakosa..."/>
    <meta property="og:description" content="Etore Mesina i njegovi igrači skinuli skalp do sada nepobedivom velikanu iz Španije - 83:70. Micov ubacio 16 poena"/>
  </head>
  <body>
    <article>
      <h1>Armani našao retku šifru - prvi poraz Pešićeve Barse! Užasno veče Olimpijakosa...</h1>
      <h2>Etore Mesina i njegovi igrači skinuli skalp do sada nepobedivom velikanu iz Španije - 83:70. Micov ubacio 16 poena</h2>
      <address>
        <time datetime="2019-11-01T00:00:00+00:00">01 Nov 2019</time>
      </address>
      <p>
        <b>Spektakl se očekivao, spektakl smo dobili. Olimpija iz Milana dočekala je lidera Barselonu u prepunom Mediolanum forumu i uspeo u fantastičnoj završnici da joj nanese prvi poraz ove sezone u Evroligi -  83:70.</b>
      </p>
      <p>Olimpija je ušla sa prednošću od sedam poena u poslednji minut i to posle vrlo važne trojke <b>Serhija Rodrigeza </b>i verovatno se to na kraju ispostavilo i kao najvažniji detalj meča. Na to se nadovezao i <b>Džef Bruks </b>trojkom, a onda je i <b>Rodrigez </b>prostrelio još trojku, pogodio je i <b>Micov </b>i tu je bio kraj za Barsu. Prvi poraz za Barsu, nema više neporaženih timova!</p>
      <p>Kakva završnica, posebno poslednjih minut i po Armanija. Najefikasniji kod domaćina bio je <b>Rodrigez </b>sa 17 poena, dok je <b>Micov </b>dodao 16.  Brendon Dejvis je ubacio 15 za goste, a <b>Nikola Mirotić </b>je dodao dva poena manje.</p>
      <p>Osećala se euforija u gradu mode i fudbala zato što Barselona stiže u Mediolanum forum, tribine su popunjene do poslednjeg mesta, a to kao da je malo uticalo na igru domaće ekipe koja je ušla malo stegnuto u meč što je hiperkvalitetna i iskusna ekipa Barselone iskoristila i došla do inicijalne prednosti.</p>
      <p>Kako je vreme prolazilo, tako je Olimpija počela da daje gas, malo se opustila i uspela je da dođe do egal rezultata pre svega zbog dobre igre <b>Vladimira Micova</b>, a potom i <b>Serhija Rodrigeza </b>i <b>Luisa Skole</b>.</p>
      <figure>
        <img src="https://mozzartsport.com/upload/CKEditor/01.11.2019/shutterstock_1543719506%20(1).jpg"/>
      </figure>
      <p>Barselonin voz je poput lokomotive unapred vukao <b>Brendon Dejvis</b>, dok su mu pomagali <b>Nikola Mirotić </b>i <b>Kajl Kjurik</b> i to je sve bilo dovoljno da tim <b>Svetislava</b> <b>Pešića </b>u poslednju četvrtinu uđe sa prednošću od šest poena razlike. Ali, to se na kraju pokazalo kao nedovoljno.</p>
      <p>Sve je to davalo Barsi osećaj da drži sve pod kontrolom, ali je bilo jasno da Olimpija nekim dobrim potezima i eventualnom serijom može da zaprži čorbu Kataloncima.</p>
      <p>I ta serija se dogodila, <b>Skola </b>je počeo da leti po parketu i Olimpija je na šest i po minuta uspela da dođe do izjednačenja - 58:58, a sa trojkom <b>Dela Valea</b> Armani je poveo 61:60m a onda je pogodio još jednu iz ćoška za delirijum u Mediolanum forumu. Tu je mogao domaćin da oseti miris pobede. A Rodrigez je trojkom srušio goste.</p>
      <p>Kao što je to očigledno postala moda u Evroligi, i ovaj duel je morao da se rešava u poslednjim minutima. Tu je italijanski sastav bio onaj pravi i došao do velikog skalpa. Više nema nepobedivih u Evroligi.</p>
      <p>A Olimpijakos ove sezone ne liči na sebe. Novi dokaz za tako nešto je večerašnji duel u kom je Olimpijakos dočekao Makabi u Pireju, a Ponos Izraela je izašao kao pobednik vrlo ubedljivo - 90:65. Možemo slobodno reći - užasno veče crveno-belih iz Atine koji su navikli navijače barem na dobre igre na svom parketu. Od toga nije bilo ništa.</p>
      <p>Makabi je igrao sve bolje kako je utakmica odmicala i na kraju je lako slavio, čak i lakše nego što je i sam Ponos Izraela očekivao.</p>
      <p>Najefikasniji kod Olimpijakosa bili su Jorgos Printezis sa 16 poena i Brendon Pol sa 12. Nikola Milutinov je podbacio sa samo tri poena. Goste su do pobede vodili Skoti Vilbekin i Tajler Dorsi sa po 19 datih poena.</p>
      <p>
        <b>EVROLIGA - 6. KOLO</b>
      </p>
      <p>
        <b>Četvrtak</b>
      </p>
      <p>Crvena zvezda - Himki 90:78<br/>/Simanić 18 - Šved 14/</p>
      <p>Panatinaikos - Anadolu Efes 86:70<br/>/Rajs 18 - Larkin 28/</p>
      <p>
        <b>Petak</b>
      </p>
      <p>Zenit - CSKA 70:87<br/>/Ajon 20 - Džejms 16/</p>
      <p>Fenerbahče - Žalgiris 76:79<br/>/De Kolo 29 - Grigonis 19/</p>
      <p>Valensija - Asvel 81:72<br/>/Dubljević 13 - Livio 20/</p>
      <p>Olimpija Milano - Barselona 83:70<br/>/Rodrigez 17 - Dejvis 15/</p>
      <p>Olimpijakos - Makabi 65:90<br/>/Printezis 16 - Vilbekin 19/ <br/><br/><b><a href="https://www.mozzartbet.com/sr/kladjenje-2018#/match/4482117">21.00:  (1,30) Baskonija  (16,00)  Bajern (3,90) </a><br/><a href="https://www.mozzartbet.com/sr/kladjenje-2018#/match/4482738">21.00:  (1,03) Real Madrid  (28,00)  Alba (12,00) </a></b></p>
      <p><b>NAPOMENA</b>: Kvote su podložne promenama</p>
      <p> </p>
      <figure>
        <img src="https://mozzartsport.com/upload/CKEditor/01.11.2019/77777777.jpg"/>
      </figure>
      <figure>
        <iframe src="https://www.youtube.com/embed/pBoAuusV3v4" width="425" height="349" data-service="Youtube" scrolling="no"/>
      </figure>
      <p> </p>
    </article>
  </body>
</html>
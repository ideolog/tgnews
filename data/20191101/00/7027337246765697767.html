<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696288/%D8%B5%D8%AF%D9%88%D8%B1-%D8%AD%DA%A9%D9%85-%D8%A7%D8%B9%D8%AF%D8%A7%D9%85-%D8%A8%D8%B1%D8%A7%DB%8C-%DB%8C%DA%A9-%D8%AC%D9%88%D8%A7%D9%86-%D8%B4%DB%8C%D8%B9%DB%8C-%D8%AF%D8%B1-%D8%B9%D8%B1%D8%A8%D8%B3%D8%AA%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="صدور حکم اعدام برای یک جوان شیعی در عربستان"/>
    <meta property="og:description" content="دستگاه قضایی عربستان سعودی پس از آزادی سه جوان محبوس، حکم اعدام را برای یک جوان شیعی این کشور صادر کرد."/>
  </head>
  <body>
    <article>
      <h1>صدور حکم اعدام برای یک جوان شیعی در عربستان</h1>
      <address><time datetime="2019-11-01T00:00:00+00:00">01 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/10/1032430_383.jpg"/>
      </figure>
      <p>دستگاه قضایی عربستان سعودی پس از آزادی سه جوان محبوس، حکم اعدام را برای یک جوان شیعی این کشور صادر کرد.</p>
      <p>به گزارش تسنیم، مسئولان قضایی سعودی سه نفر از ساکنان مناطق شیعه نشین شرق این کشور را آزاد، اما برای یک جوان شیعی دیگر، حکم اعدام صادر کردند.</p>
      <p>فعالان سعودی می‌گویند که مقامات سعودی روز پنجشنبه «مجتبی ابراهیم آل تراب» مداح اهل بیت علیهم السلام را پس از 3 سال حبس آزاد کردند. «مجتبی آل تراب» مداح شیعی و دانشجوی پزشکی دانشگاه دمام عربستان است که سال 2016 به اتهام شرکت در مراسم عزاداری امام حسین(ع) در قطیف بازداشت شده بود.</p>
      <p>دادگاه کیفری دمام در عربستان 25 ژانویه 2018 «مجتبی آل تراب» مداح شیعه را را به 3 سال حبس محکوم کرده بود. عربستان قرار بود 29 اکتبر سال 2017 تراب را محاکمه کند که محاکمه وس به دلایل نامشخصی به تعویق افتاده بود.<br/>همزمان، دستگاه قضایی سعودی یک زندانی دیگر به نام «مکی العباس» را که به اتهامات سیاسی به سه سال حبس محکوم شده بود، آزد کرد.</p>
      <p>«زاهر عبدالله الزاهر» ساکن منطقه العوامیه دیگر جوانی است که پس از تحمل هشت سال زندان در دمام، اکنون آزاد شده است. وی در تاریخ بیست و سوم ژانویه سال 2012 بازداشت شده بود.</p>
      <p>دولت سعودی پس از آزادی این سه نفر، یک جوان دیگر شیعی به نام «محمد حسن اللباد» را با نیرنگ و فریب به دادگاه کیفری شهر دمام واقع در شرق عربستان کشاند و حکم اعدام را برای وی صادر کرد.</p>
      <p>پایگاه خبری العهد در این باره گزارش داد که اللباد پس از آنکه بنا به وعده امیر منطقه الشرقیه و تعهد دادگاه کیفری دمام به آزادی‌اش پس از شش ماه حبس و عدم هرگونه شکنجه وی، خودش را تحویل دادگاه مزبور داد.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696232/%D8%A2%D8%BA%D8%A7%D8%B2-%D8%A8%D9%87-%DA%A9%D8%A7%D8%B1-%D8%A7%DB%8C%D9%86%D8%AA%D8%B1%D9%86%D8%AA-%D9%85%D8%B3%D8%AA%D9%82%D9%84-%D8%B1%D9%88%D8%B3%DB%8C%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="آغاز به کار اینترنت مستقل روسیه"/>
    <meta property="og:description" content="اینترنت مستقل روسیه از روز جمعه برای مقابله با قطع ناگهانی اینترنتی از طرف آمریکا در پهناورترین کشور جهان آغاز به کار کرد."/>
  </head>
  <body>
    <article>
      <h1>آغاز به کار اینترنت مستقل روسیه</h1>
      <address><time datetime="2019-11-01T00:00:00+00:00">01 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/10/1032340_717.jpg"/>
      </figure>
      <p>اینترنت مستقل روسیه از روز جمعه برای مقابله با قطع ناگهانی اینترنتی از طرف آمریکا در پهناورترین کشور جهان آغاز به کار کرد.</p>
      <p>به گزارش ایرنا این قانون «فعالیت پایدار بخش روسی شبکه اینترنتی» یا «اینترنت مستقل» نام دارد و در پی دستور اردیبهشت ماه «ولادیمیر پوتین» رئیس جمهوری روسیه برای اجرای قانون به اجرا درآمده است.</p>
      <p>اینترنت مستقل به دولت روسیه اختیارات زیادی برای فیلتر کردن و کنترل پهنای باند و ترافیک اینترنت می‌دهد و حتی به گفته دولت در مواقع اضطراری می‌تواند اینترنت در روسیه را از شبکه جهانی قطع کند.</p>
      <p>قانون اینترنت مستقل در روسیه مخالفان زیادی داشت و منتقدان آن نگران محدودیت کاربران هستند و اینکه اوضاع مانند آنچه که اکنون در چین است، شود.</p>
      <p>در چین بر خلاف روسیه اکثر مرورگرها و شبکه‌های اجتماعی معروف جهان از جمله گوگل، اینستاگرام، فیس‌بوک و توییتر فیلتر است.</p>
      <p>مخالفان این قانون نگران امنیتی شدن فضای اینترنت برای مخالفان و اعمال محدودیت‌های بیشتر بر مردم هستند و اعتراضاتی هم در این رابطه در شهرهای روسیه برپا شد حال آنکه دولت روسیه بارها اعلام کرده تنها نگران آن است که آمریکا به یک باره دکمه قطع اینترنت روسیه را فشار دهد و زندگی مردم که به شدت به اینترنت وابسته شده، با مشکلات جدی مواجه شود.</p>
      <p>در قانون اینترنت مستقل روسیه آمده است: با توجه به ماهیت خصمانه آمریکا و استراتژی امنیت سایبری این کشور که در ماه سپتامبر سال گذشته منتشر شد، این طرح به اجرا گذاشته می‌شود.</p>
      <p>در ادامه گفته شد: واشنگتن در سال ۲۰۱۸ بدون هیچگونه مدرکی مسکو را به انجام حملات هکری متهم کرد و وعده داد که این کشور را در راستای طرح‌های خود برای حفظ برتری و سلطه بر جهان مجازات کند.</p>
      <p>«لئونید لوین» رئیس کمیسیون سیاستگذاری اطلاعاتی و فناوری‌های اطلاعاتی و ارتباطات دومای روسیه نیز پس از تصویب نهایی این طرح خاطرنشان کرد که تمام تلاش‌ها برای نامیدن طرح قانونی تایید شده به عنوان اینترنت جداگانه و مستقل یا طرح منزوی کننده روسیه در فضای مجازی با واقعیت مطابقت ندارد.</p>
      <p>ویتالی وخوف استاد دانشگاه فنی بائومان مسکو با حمایت از این قانون اظهار داشت که ما باید در گام اول مانع خروج اطلاعات شهروندان روس از کشور شویم و در گام بعدی شرایط کار با اینترنت در فضای امن و مطمئن را فراهم کنیم تا توسط آمریکا غافلگیر نشویم.</p>
      <p>اما مخالفان ایجاد اینترنت مستقل در روسیه حرف دیگری می‌زنند و معتقدند که حساسیت مقامات روسیه بی‌جهت است و این طرح فقط هزینه روی دست مردم روسیه می‌گذارد.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/aplicatia-yango-prinsa-in-ofsaid-in-romania-informatiile-de-la-ministerul-comunicatiilor-arata-ca-nu-a-primit-inca-aviz-de-functionare-sub-noua-lege-care-intra-in-vigoare-de-la-1-noiembrie-18525634"/>
    <meta property="og:site_name" content="BusinessMagazin"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="Aplicaţia Yango, prinsă în ofsaid în România? Informaţiile de la Ministerul Comunicaţiilor arată că nu a primit încă aviz de funcţionare sub noua lege care intră în vigoare de la 1 noiembrie"/>
    <meta property="og:description" content="Serviciile de ridesharing oferite pe piaţa locală de platforma Yango, controlată de gigantul rus Yandex, se află într-o situaţie incertă pe fondul normelor OUG 49/2019 care intră în vigoare vineri, 1 noiembrie, în contextul în care nu ar fi primit încă avizul de funcţionare necesar sub noua legislaţie, potrivit datelor publicate de Ministerul Comunicaţiilor şi Societăţii Informaţonale."/>
  </head>
  <body>
    <article>
      <h1>Aplicaţia Yango, prinsă în ofsaid în România? Informaţiile de la Ministerul Comunicaţiilor arată că nu a primit încă aviz de funcţionare sub noua lege care intră în vigoare de la 1 noiembrie</h1>
      <address><time datetime="2019-11-01T00:00:00+00:00">01 Nov 2019</time> by <a rel="author" href="https://www.businessmagazin.ro/autor/alex-ciutacu" target="_blank">Alex Ciutacu</a></address>
      <h3>Aplicaţia Yango, prinsă în ofsaid în România? Informaţiile de la Ministerul Comunicaţiilor arată că nu a primit încă aviz de funcţionare sub noua lege care intră în vigoare de la 1 noiembrie</h3>
      <p>Serviciile de ridesharing oferite pe piaţa locală de platforma Yango, controlată de gigantul rus Yandex, se află într-o situaţie incertă pe fondul normelor OUG 49/2019 care intră în vigoare vineri, 1 noiembrie, în contextul în care nu ar fi primit încă avizul de funcţionare necesar sub noua legislaţie, potrivit datelor publicate de Ministerul Comunicaţiilor şi Societăţii Informaţonale.</p>
      <p>Noua legislaţie, votată încă din luna iulie, le obligă pe platformele care vor să opereze pe piaţa locală de ridesharing să obţină avize de funcţionare de la Guvern, dacă vor să mai opereze începând de mâine. De cealaltă parte le impune şoferilor o serie de <a href="https://www.zf.ro/auto/un-mare-semn-de-intrebare-cati-soferi-clevergo-bolt-uber-si-yango-vor-iesi-vineri-pe-strada-in-romania-in-contextul-in-care-multi-nu-au-avut-timp-sa-isi-ia-documentatia-finala-de-la-arr-18523685">standarde legale</a>, obligaţia de a obţine atestat de transport persoane, şi autorizaţie de transport şi ecuson de la ARR.</p>
      <p>Contactaţi de ZF, reprezentanţii Yango în România nu au comentat până la ora transmiterii acestei ştiri.</p>
      <p>Potrivit datelor de la Ministerul Comuncaţiilor, Bolt şi Uber au primit un „aviz tehnic provizoriu”, în timp ce singura companie care a primit aviz tehnic „definitiv” este CleverGo, acesta fiind valabil până în octombrie 2020.</p>
      <p>Compania care operează platforma Yango nu apare în lista platformelor digitale avizate tehnic publicată de minister.</p>
      <p>Serviciul este operat de Yandex Taxi B.V., companie membră a grupului Yandex. De când a fost lansat în 2011, Yango funcţionează în 16 ţări, inclusiv Estonia, Letonia, Finlanda sau Israel. </p>
      <p>Clever a anunţat săptămâna aceasta că a primit aviz tehnic definitiv. </p>
      <p>„Primirea avizului tehnic definitiv este un pas important şi apreciem rapiditatea cu care Ministerului Comunicaţiilor şi Societăţii Informaţionale a acordat avizele, într-un termen mai scurt decât termenul limită prevăzut de lege. Astfel, ne putem concentra în perioada următoare pe sprijinirea companiilor şi şoferilor de transport alternativ care trebuie să parcurgă, la rândul lor, procesul de autorizare”, a transmis Anca Gherle, Public Affairs Manager în cadrul Clever.</p>
      <p>O lege de modificare a OUG 49/2019 care include şi prelungirea termenului de confirmare pentru şoferi şi companii până la 1 februarie 2020 a fost aprobată în Parlament, însă nu s-a întrunit plenul pentru ca ea să fie trimisă spre promulgarea la preşedintele Klaus Iohannis.</p>
      <p>- ştire în curs de actualizare -</p>
      <p> </p>
      <p> </p>
    </article>
  </body>
</html>
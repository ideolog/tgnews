<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/nachtwacht/the-witcher-komt-20-december-naar-netflix/"/>
    <meta property="og:site_name" content="Power Unlimited"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="The Witcher komt 20 december naar Netflix "/>
    <meta property="og:description" content="Je Wacht fluisterde het gisteren al, maar nu is hij er echt: de trailer van The Witcher op Netflix. We moeten nog maar zien wat het eindresultaat wordt, maar de trailer heeft de tongen flink losgemaakt. Lees erover in de N8W8."/>
  </head>
  <body>
    <article>
      <h1>The Witcher komt 20 december naar Netflix </h1>
      <address><time datetime="2019-11-01T00:00:00+00:00">01 Nov 2019</time> by <a rel="author">LauraJenny</a></address>
      <p>
        <b>Je Wacht fluisterde het gisteren al, maar nu is hij er echt: de trailer van The Witcher op Netflix. We moeten nog maar zien wat het eindresultaat wordt, maar de trailer heeft de tongen flink losgemaakt. Lees erover in de N8W8.</b>
      </p>
      <figure>
        <video src="https://cdn2.pu.nl/media/laura/zeehondbounce.gif" autoplay="" loop=""/>
      </figure>
      <p>   </p>
      <p>
        <b>Goedemorgen! Jazeker, drie-op-een-rij met LJ deze week. Het is vandaag 1 november. Vandaag in 1876 werd het Noordzeekanaal officieel geopend. En vandaag in 2015 verscheen het vijf miljoenste artikel op Wikipedia. Wie schrijft, die blijft. ;) Geen idee hoeveel N8W8’en er tot nu toe zijn geweest, maar dit is in ieder geval de nieuwe.</b>
      </p>
      <figure>
        <video src="https://cdn2.pu.nl/media/laura/tiktiktitkitk.gif" autoplay="" loop=""/>
      </figure>
      <p>
        <b>   </b>
      </p>
      <h3>Watch Dogs Legion, Gods and Monsters en Rainbow Six Quarantine zijn next-gen</h3>
      <p>Ubisoft kwam wat minder goed in het nieuws deze week nadat het de releasedatum van Watch Dogs Legion heeft aangepast, maar dat komt wel met een groot voordeel. Ubisoft het nu voor de zekerheid nog even bevestigd, maar Watch Dogs Legion, Rainbow Six Quaratine en Gods &amp; Monsters komen ook naar PlayStation 5 en Xbox Scarlett, naast releases op PlayStation 4 en Xbox One. Er komen nog twee games naar zowel deze generatie als de volgende, maar die konden nog niet worden prijsgegeven. De spellen zouden allemaal volledig gebruikmaken van de nieuwe mogelijkheden die de consoles te bieden hebben. We hebben natuurlijk maar half een idee wat dat betekent, maar dat geeft niet. In ieder geval kunnen we rekenen op een dijk van een framerate. </p>
      <figure>
        <video src="https://cdn2.pu.nl/media/laura/bothboeth.gif" autoplay="" loop=""/>
      </figure>
      <p>   </p>
      <h3>The Witcher komt naar Netflix op 20 december</h3>
      <p>Je wist al dat The Witcher naar Netflix komt als serie en dat Henry Cavill erin speelt, maar nu is er een nieuwe iets meer onthullende trailer uit. En we weten wanneer we kunnen gaan bingen: 20 december. De serie is gebaseerd op de boeken van Andrzej Sapkowski en volgen het verhaal van Geralt vol zwaardvechten en grote veldslagen, maar de beste man kruipt net zo lief in een lekkere, stomende badkuip. Dat worden fijne kerstdagen. Even zonder grappen: het gebruik van de badfoto van Geralt wordt online nogal bekritiseerd, terecht?</p>
      <figure>
        <iframe src="https://www.youtube.com/embed/ndl1W4ltcmg" width="608" height="470" data-service="Youtube" scrolling="no"/>
      </figure>
      <p>   </p>
      <h3>Outlast 3 is geteased</h3>
      <p>Het was gisteren Halloween en blijkbaar maakt dat toch wat los in mensen. Bijvoorbeeld bij de studio achter Outlast en Outlast 2: Red Barrels. Het tweette namelijk een afbeelding van twee handen die elkaar vasthouden met “binnenkort volgt een aankondiging”. Dat zou zomaar eens Outlast 3 kunnen zijn. Er is behalve die foto niks onthuld, maar hij zou prima passen in de stijl van eerdere Outlast-games. Misschien zegt het feit dat Outlast 2 volgende maand een gratis game is voor PlayStation Plus-leden ook wel wat? We horen ongetwijfeld binnenkort meer van Red Barrels. </p>
      <figure>
        <img src="https://cdn2.pu.nl/media/laura/screenshot_2019-10-31_at_21.49.56.png"/>
      </figure>
      <p>   </p>
      <h3>Je zou het bijna vergeten: Alien: Isolation komt binnenkort naar Switch</h3>
      <p>Het is een beetje stil geweest rondom Alien: Isolation op Nintendo Switch, maar het spel van SEGA en Creative Assembly komt nog steeds dit jaar uit. Hij kwam even voorbij tijdens een sneltreinvaart-videootje met meer third-party-games in de E3 Nintendo Direct afgelopen juni, maar daarna was het rustig. We weten nog steeds niet wanneer we op Switch los kunnen met de buitenaardse wezens en de worsteling om te overleven, maar het belooft nog steeds dit jaar te zijn. </p>
      <figure>
        <iframe src="https://www.youtube.com/embed/rf1RCN0BFkY" width="608" height="470" data-service="Youtube" scrolling="no"/>
      </figure>
      <p>   </p>
      <h3>Donkey Kong en Diddy Kong beëdigd als dokter</h3>
      <p>De familie Kong heeft een flinke upgrade gehad. Eerst mochten de apen wel meeracen en andere sporten met Mario en co doen, maar nu worden ze eindelijk ook qua herseninhoud op waarde geschat. Donkey en Diddy <a href="https://www.eurogamer.net/articles/2019-10-31-donkey-and-diddy-kong-have-finally-earned-their-phds-in-dr-mario-world">zijn</a> allebei dokter geworden, want ze komen naar het telefoonspelletje Dr. Mario World. Er komen ook vier nieuwe assistenten bij: Boo, Wiggler, Goomrat en Scuttlebug. Donkey Kong laat je een ton gooien op objecten in de singleplayer, maar in de multiplayer gooit ie vooral een hele rij virussen naar de tegenpartij. Diddy maakt de volgende vier capsules twee halve capsules in de singleplayer en in de multiplayer is dat ‘slechts’ drie. </p>
      <figure>
        <img src="https://cdn2.pu.nl/media/laura/drmariodonkeydiddy.jpg"/>
      </figure>
      <p>   </p>
      <h3>Nintendo Switch al meer dan 41 miljoen keer verkocht</h3>
      <p>De Switch Lite is een kleine twee miljoen keer over de toonbank geschoven in de eerste tien dagen na launch. De mini-versie van Switch schijnt Nintendo geen windeieren te hebben gelegd. Het totaal aantal verkochte Switch-consoles <a href="https://www.nintendo.co.jp/ir/en/finance/software/index.html">zit</a> inmiddels op 41 miljoen stuks. Dat is nog lang niet Wii-succes, maar wel dichtbij dat van SNES (49 miljoen stuks). Qua games uit 2019 blijkt vooral Super Mario Maker een dikke hit met 3,9 miljoen verkopen, al doen The Legend of Zelda: Link’s Awakening het met 3,1 miljoen en Fire Emblem: Three Houses het met 2,3 miljoen ook niet slecht.</p>
      <figure>
        <video src="https://cdn2.pu.nl/media/laura/supermariomarikersueprarmio.gif" autoplay="" loop=""/>
      </figure>
      <p>   </p>
      <h3>James Cameron had aardig wat meningsverschillen met Tim Miller</h3>
      <p>Terminator: Dark Fate is er al bijna, maar dit was er bijna niet geweest. Filmlegende James Cameron en regisseur Tim Miller hadden namelijk aardig wat ruzie. Nu is het al bekend dat James Cameron niet de makkelijkste is, maar hij zegt zelf ook dat hij veel onenigheid had met Tim Miller in de productie van de nieuwe Terminator-film. Tegen <a href="https://www.cinemablend.com/news/2483284/james-cameron-compares-working-on-alita-battle-angel-with-terminator-dark-fate">CinemaBlend</a> zei hij dat het bloed nog steeds van de muren wordt gepoetst van alle creatieve strijd die is gevoerd. “Deze film is in vuur gesmeed, maar zo werkt een creatief proces, toch?” Cameron meent dat er veel onnodige omwegen werden genomen. Hij zegt dat de stroeve samenwerking waarschijnlijk ook kwam omdat Tim er heel anders in stond. Voor Tim was het zijn film waaraan Cameron dan iets toegevoegd, terwijl het bijvoorbeeld met Robert Rodriguez voor Alita: Battle Angel zo was dat Robert zich heel vereerd voelde dat hij iets van Cameron mocht maken, en moest Cameron hem bijna dwingen er zijn eigen ding van te maken, aldus de Avatar-regisseur. </p>
      <figure>
        <video src="https://cdn2.pu.nl/media/laura/terminatorrrr.gif" autoplay="" loop=""/>
      </figure>
      <p>   </p>
      <h3>Emilia Clarke onthult van wie de beroemde koffiebeker in Game of Thrones is</h3>
      <p>De koningin van de draken, of eigenlijk de actrice ervan, heeft een boekje opengedaan over één van de grootste mysteries uit Game of Thrones. Dat deed ze in The Tonight Show, waar ze meer grappige dingen vertelde. Zo charmant. Check de video op 3 minuten voor het bekerverhaal:</p>
      <figure>
        <iframe src="https://www.youtube.com/embed/R5oYt_J9OJE" width="608" height="470" data-service="Youtube" scrolling="no"/>
      </figure>
      <p>   </p>
      <h3>Nieuwe trailer van Jumanji: The Next Level is lekker winters</h3>
      <p>“Where is the jungle? Nobody told us we had to do a whole new thing!?” Onze helden uit de nieuwe Jumanji zijn weer terug in The Next Level. Ditmaal zijn het echter geen jongeren meer die zijn veranderd in een stel, ja, dertigers (?), maar oudjes die eens een poging wagen met het spel. Je blijkt in het spel bovendien niet alleen mens te worden… In december verschijnt Jumanji: The Next Level in de bios.</p>
      <figure>
        <iframe src="https://www.youtube.com/embed/7iYmMSPlhdI" width="608" height="470" data-service="Youtube" scrolling="no"/>
      </figure>
      <p>   </p>
      <h3>Duistere Pokémonfeitjes in een nieuwe DidYouKnowGaming</h3>
      <p>DidYouKnowGaming heeft enkele onthutsende feitjes gevonden over Pokémon. Die serie lijkt wel zo schattig en vrolijk met Pikachu en Jigglypuff, maar er blijkt allemaal freaky stuff gaande te zijn op de Pyre-berg. En het personage Phoebe schijnt er ook nogal vreemde vrienden op na te houden...</p>
      <figure>
        <iframe src="https://www.youtube.com/embed/RPMOd85bZEE" width="608" height="470" data-service="Youtube" scrolling="no"/>
      </figure>
      <p>   </p>
      <p>
        <b>Nou, je Wacht weet niet of ze met die wetenschap wel in slaap komt. Bijna weekend! Hopelijk ga je toffe dingen doen en beleef je een heel fijne dag pandaag!</b>
      </p>
      <figure>
        <video src="https://cdn2.pu.nl/media/laura/pandapandababymama.gif" autoplay="" loop=""/>
      </figure>
      <p>
        <b>   </b>
      </p>
    </article>
  </body>
</html>
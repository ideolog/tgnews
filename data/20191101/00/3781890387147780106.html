<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739407"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T00:51:00+00:00"/>
    <meta property="og:title" content="ทหารปะทะเดือดเด็ดหัว2&quot;โจรใต้&quot; เชื่อเพิ่งวางระเบิดเสร็จ"/>
    <meta property="og:description" content="คนร้ายยิงปะทะทหารพรานชุดลาดตระเวนที่อ.สายบุรี ก่อนถูกวิสามัญตาย 2 ศพ พบพิรุธสวมถุงมือทั้งสองศพ เชื่อเกี่ยวข้องกับกลุ่มก่อเหตุหลายพื้นที่"/>
  </head>
  <body>
    <article>
      <h1>ทหารปะทะเดือดเด็ดหัว2"โจรใต้" เชื่อเพิ่งวางระเบิดเสร็จ</h1>
      <address>
        <time datetime="2019-11-01T00:51:00+00:00">01 Nov 2019, 00:51</time>
      </address>
      <figure>
        <img src="https://www.dailynews.co.th/admin/upload/20191101/news_BoanGYhjWB080207_533.jpg?v=20191101143"/>
      </figure>
      <p>
        <b>คนร้ายยิงปะทะทหารพรานชุดลาดตระเวนที่อ.สายบุรี ก่อนถูกวิสามัญตาย 2 ศพ พบพิรุธสวมถุงมือทั้งสองศพ เชื่อเกี่ยวข้องกับกลุ่มก่อเหตุหลายพื้นที่</b>
      </p>
      <p>เมื่อช่วงกลางดึกวันที่ 31 ต.ค. พ.ต.อ.มนตรี คงวัดใหม่ ผกก.สภ.สายบุรี จ.ปัตตานี รับแจ้งเหตุยิงปะทะทำให้คนร้ายเสียชีวิตบนถนนสายบาเลาะ-ปะเสยาวอ ม.5 ต.ปะแสยาวอ จึงนำกำลังไปที่เกิดเหตุ เมื่อไปถึงเจ้าหน้าที่ได้ปิดกั้นเส้นทาง จากนั้นจึงเข้าตรวจสอบ พบคนร้ายถูกวิสามัญเสียชีวิต 2 ราย ยังไม่ทราบชื่อ อายุประมาณ 25-30 ปี สภาพศพทั้งสองมีบาดแผลถูกยิงเข้าลำตัว โดยมือของทั้งคู่สวมใส่ถุงมือ ใกล้กันพบอาวุธปืนขนาด 9 มม. ตกอยู่ 1 กระบอก เจ้าหน้าที่จึงเก็บไว้เป็นหลักฐาน ห่างกันประมาณ 3 เมตร พบรถจักรยานยนต์ ทะเบียน กรท 316 ยะลา เป็นของผู้ร้าย จากการตรวจสอบพบว่าป้ายทะเบียนไม่ตรงกับรถจักรยานยนต์</p>
      <figure>
        <img src="https://www.dailynews.co.th/admin/upload/20191101/news_SatvhpQCPN080208_533.jpg?v=20191101143?v=2105"/>
      </figure>
      <p> <br/>พ.อ.ภูมิพัฒน์ บุญเรืองขาว ผู้บังคับหน่วยเฉพาะกิจกรมทหารพรานที่ 44 นำกำลังออกจากหน่วยไปที่เกิดเหตุปรากฏว่าได้รับแจ้งจากกำลังพลที่เดินลาดตระเวนเส้นทาง พบวัตถุต้องสงสัยวางอยู่ริมถนน บริเวณ ม.2 ต.ปะเสยะวอ ห่างจากหน่วยประมาณ 2 กม. จึงประสานชุดเก็บกู้วัตถุระเบิดเข้าตรวจสอบ ปรากฏว่าเป็นระเบิดแสวงเครื่องบรรจุในถังแก๊สปิกนิก จุดชนวนด้วยวิทยุสื่อสาร น้ำหนักประมาณ 10 กก. จากการตรวจสอบระเบิดยังไม่ได้กดชนวน จึงเก็บไว้เป็นหลักฐาน <br/> <br/>ขณะที่กำลังพลหน่วยเฉพาะกิจกรมทหารพรานที่ 44 จำนวน 10 นาย ซึ่งเป็นชุดจรยุทธ์ขับขี่รถจักรยานยนต์จำนวน 5 คันออกลาดตระเวนเส้นทาง เพื่อดูแลความปลอดภัยพื้นที่รับผิดชอบ เนื่องจากมีรายงานว่า กลุ่มก่อความไม่สงบจะมีการนำระเบิดแสวงเครื่องเข้ามาก่อเหตุในพื้นที่ เมื่อมาถึงที่เกิดเหตุเจ้าหน้าที่ได้ทำการตั้งด่านบนถนนายดังกล่าวเพื่อรักษาความปลอดภัยเส้นทาง ปรากฏว่ามีคนร้าย 2 คนขับขี่รถจักรยานยนต์ใกล้ถึงด่าน เจ้าหน้าที่จึงทำสัญญาณเพื่อให้หยุดตรวจค้น แต่คนร้ายเห็นจึงพยายามเลี้ยวรถกลับ ก่อนที่คนร้ายที่นั่งซ้อนท้ายชักอาวุธปืนยิงใส่เจ้าหน้าที่หลายนัด ทำให้เจ้าหน้าที่ต้องหลบกระสุน ก่อนจะทำการยิงตอบโต้เป็นเหตุให้คนร้ายเสียชีวิต 2 ราย</p>
      <figure>
        <img src="https://www.dailynews.co.th/admin/upload/20191101/news_hQIqTRRnaR080207_533.jpg?v=20191101143?v=3031"/>
      </figure>
      <p> <br/>พล.ต.ต.จิระวัฒน์ พยุงธรรม ผบก.ภ.จ.ปัตตานี กล่าวว่า คนร้ายที่ถูกยิงเสียชีวิตเบื้องต้นยังไม่ทราบว่าเป็นใคร ซึ่งกำลังรอผลตรวจพยานหลักฐานและติดต่อไปยังผู้นำพื้นที่มาตรวจสอบ และจากการตรวจสอบสภาพศพพบว่ามีการสวมถุงมือทั้งสองศพ ซึ่งเชื่อว่าน่าจะเกี่ยวข้องกับกลุ่มก่อเหตุในหลายพื้นที่ ส่วนจะเป็นกลุ่มที่นำระเบิดมาวางไว้เพื่อดักทำร้ายเจ้าหน้าที่หรือไม่นั้น ต้องรอผลตรวจทางนิติวิทยาศาสตร์และหาความเชื่อมโยงกับพยานหลักฐานว่า เคยก่อเหตุใดมาบ้าง อย่างไรก็ตามการวิสามัญคนร้ายครั้งนี้ทางเจ้าหน้าที่พยายามที่จะคุมสถานการณ์ไม่ให้เกิดเหตุร้ายในพื้นที่ หลังจากที่มีข่าวว่าจะมีการก่อเหตุ แต่เมื่อต้องประสบเหตุก็ต้องมีการป้องกันตัว.</p>
    </article>
  </body>
</html>
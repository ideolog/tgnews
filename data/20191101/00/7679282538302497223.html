<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-alert-in-uttar-pradesh-to-maintain-harmony-before-ayodhya-ram-temple-decision-2826403.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T00:08:34+00:00"/>
    <meta property="og:title" content="यूपी : राम मंदिर फैसले से पहले सद्भाव बनाए रखने को अलर्ट"/>
    <meta property="og:description" content="बहुप्रतीक्षित राम मंदिर मामले में फैसले की उल्टी गिनती के बीच सुप्रीम कोर्ट पर हर नजर पर लगी है। शासन चौकन्ना है, प्रशासन-पुलिस को अलर्ट जारी कर दिया गया है। सद्भाव बनाए रखने के लिए दस बिंदुओं की..."/>
  </head>
  <body>
    <article>
      <h1>यूपी : राम मंदिर फैसले से पहले सद्भाव बनाए रखने को अलर्ट</h1>
      <address><time datetime="2019-11-01T00:08:34+00:00">01 Nov 2019, 00:08</time> by <a rel="author">मुख्य संवाददाता, आगरा।</a></address>
      <p>बहुप्रतीक्षित राम मंदिर मामले में फैसले की उल्टी गिनती के बीच सुप्रीम कोर्ट पर हर नजर पर लगी है। शासन चौकन्ना है, प्रशासन-पुलिस को अलर्ट जारी कर दिया गया है। सद्भाव बनाए रखने के लिए दस बिंदुओं की एडवायजरी जारी की गई है। आगरा मंडल के सभी जनपदों में 500-500 लोगों की सूची बना ली गई है। इनको पाबंद किए जाने की तैयारी है। पुलिस ने इलाकावार रणनीति बनाकर पैदल मार्च शुरू कर दिया है।</p>
      <p>दिवाली बाद राम मंदिर मामले में किसी भी दिन फैसला आने की उम्मीद के बीच सूबे में सतर्कता एकाएक बढ़ गई है। गुरुवार को देर रात प्रशासन और पुलिस के आला अधिकारियों ने सभी पहलुओं पर मंथन किया। सामाजिक सद्भाव बनाए रखने के लिए शुक्रवार से शांति कमेटियों की थानावार बैठकें आयोजित होंगी। सद्भाव को बढ़ावा देने और अमन चैन बनाए रखने के लिए धर्मगुरुओं को आगे लाया जाएगा, लोगों के लिए अपील कराई जाएगी। असामाजिक तत्वों को चिन्हित कर उन्हें पाबंद करने की जिम्मेदारी पुलिस को दी गई है। साथ ही क्षेत्रवार बबालियों पर नजर रखने के निर्देश दिए गए हैं।</p>
      <p><b>छुटिट्यां निरस्त, ड्यूटियां चार्ट तैयार</b><br/>एसएसपी बबलू कुमार के मुताबिक, थाना क्षेत्र में मोहल्ला सभा का आयोजन कल से किया जाएगा। 11 नवंबर तक सभी पुलिसकर्मियों की छुट्टी पर रोक लगा दी गई है। रिजर्व फोर्स को अलर्ट मोड पर रखा गया है। </p>
      <p>
        <b>सख्त रणनीति</b>
      </p>
      <ul>
        <li>शांति कमेटियों की पुलिस के साथ बैठकें</li>
        <li>धर्मगुरुओं के साथ सद्भभाव के लिए बैठकें</li>
        <li>आमजन के बीच जाकर सद्भाव के प्रयास</li>
        <li>चिन्हितों के खिलाफ निरोधात्मक कार्रवाई</li>
        <li>इंटेलीजेंस विंग भी पूरी तरह से चौकन्ना</li>
      </ul>
      <p>
        <b>तीखी नजर</b>
      </p>
      <ul>
        <li>500 से ज्यादा व्हाट्सएप ग्रुपों पर नजर</li>
        <li>फेसबुक यूजर एकाउंट पर भी निगरानी</li>
        <li>पुलिस की साइबर सेल करेगी निगरानी</li>
        <li>सिपाही सोशल नेटवर्किंग पर नजर रखेंगे</li>
        <li>पीआरओ सेल को भी कर दिया सक्रिय</li>
      </ul>
    </article>
  </body>
</html>
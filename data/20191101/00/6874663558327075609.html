<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3772859,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="S&amp;P 500 ונאסד&quot;ק ננעלו בשיא: פיטביט זינקה ב-15.2%, הנפט עלה ב-3.7%"/>
    <meta property="og:description" content="מדד S&amp;P 500 עלה ב-1%, ונאסד&quot;ק ודאו ג'ונס הוסיפו לערכם 1.1% לאחר דו&quot;ח תעסוקה חזק לחודש אוקטובר שהתעלה על התחזיות; גוגל רוכשת את חברת המחשוב הלביש פיטביט; אחרי הדוחות: פינטרסט נפלה ב-17.1%, אויס ירידה ב-6.7%; אפל עלתה ב-2.8%"/>
  </head>
  <body>
    <article>
      <h1>S&amp;P 500 ונאסד"ק ננעלו בשיא: פיטביט זינקה ב-15.2%, הנפט עלה ב-3.7%</h1>
      <h2>מדד S&amp;P 500 עלה ב-1%, ונאסד"ק ודאו ג'ונס הוסיפו לערכם 1.1% לאחר דו"ח תעסוקה חזק לחודש אוקטובר שהתעלה על התחזיות; גוגל רוכשת את חברת המחשוב הלביש פיטביט; אחרי הדוחות: פינטרסט נפלה ב-17.1%, אויס ירידה ב-6.7%; אפל עלתה ב-2.8%</h2>
      <address><time datetime="2019-11-01T00:00:00+00:00">01 Nov 2019</time> by <a rel="author">שירות כלכליסט</a></address>
      <p><b>דיווח שוטף מהשווקים המובילים בעולם: העדכונים החשובים, המניות הבולטות, אגרות החוב, ועדכוני האנליסטים</b> <a href="https://www.calcalist.co.il/markets/articles/javascript:var%20x=txt_link(%22stock%22,%2211111032%22,%22%22,%22%22)">ניקיי</a> <a href="https://www.calcalist.co.il/stocks/home/0,7340,L-3961-11111200,00.html?quote=%D7%A9%D7%A0%D7%92%D7%97%D7%90%D7%99">שנגחאי</a> <a href="https://www.calcalist.co.il/stocks/home/0,7340,L-3961-11111033,00.html?quote=%D7%94%D7%90%D7%A0%D7%92%20%D7%A1%D7%A0%D7%92">האנג סנג</a> <a href="https://www.calcalist.co.il/stocks/home/0,7340,L-3961-11111030,00.html?quote=DAX%2030">דאקס</a> <a href="https://www.calcalist.co.il/stocks/home/0,7340,L-3961-11111036,00.html?quote=CAC%2040">קאק</a> <a href="https://www.calcalist.co.il/stocks/home/0,7340,L-3961-11111031,00.html?quote=FTSE%20100">פוטסי</a> <a href="https://www.calcalist.co.il/stocks/home/0,7340,L-3961-11111024,00.html?quote=%D7%93%D7%90%D7%95%20%D7%92'%D7%95%D7%A0%D7%A1">דאו ג'ונס</a> <a href="https://www.calcalist.co.il/stocks/home/0,7340,L-3961-11111028,00.html?quote=%D7%A0%D7%90%D7%A1%D7%93">נאסד"ק</a> <a href="https://www.calcalist.co.il/stocks/home/0,7340,L-3961-11111026,00.html?quote=S&amp;P%20500">S&amp;P 500</a></p>
      <p>
        <a href="https://t.me/calcalistcapitalmarkets">הצטרפו לעדכונים שוטפים בערוץ הטלגרם של מדור שוק ההון ב"כלכליסט"</a>
      </p>
      <p><b>22:00 -</b> המדדים המובילים בוול סטריט ננעלו הערב בעליות שערים, לאחר <a href="https://www.calcalist.co.il/world/articles/0,7340,L-3772865,00.html">דו"ח התעסוקה </a>החזק לחודש אוקטובר. מדד S&amp;P 500 עלה ב-1% וננעל בשיא; מדד נאסד"ק הוסיף לערכו 1.1% וננעל גם הוא בשיא; דאו ג'ונס התקדם גם הוא ב-1.1%. בלטה במסחר היום: מניית פיטביט שזינקה ב-15.2% לאחר <a href="https://www.calcalist.co.il/internet/articles/0,7340,L-3772866,00.html">שגוגל הודיעה על רכישתה</a> ב-2.1 מיליארד דולר. לאחר הדוחות: פינטרסט נפלה ב-17.1%, ואויס ירדה ב-6.7%; מניית אפל עלתה ב-2.8%</p>
      <p><b>20:35 - </b>מחיר הנפט הגולמי מסוג WTI עלה היום ב-3.7% ונקבע על 56.2 דולר לחבית. מוקדם יותר מחיר הזהב ירד ב-0.2% ונקבע על 1,511.4 דולר לאונקיה. בסיכום שבועי, עלה מחיר המתכת היקרה ב-0.4%. </p>
      <p><b>19:00 -</b> לאחר <a href="https://www.calcalist.co.il/world/articles/0,7340,L-3772865,00.html">דו"ח התעסוקה החזק</a> ונתוני צמיחה מעודדים מסין ננעלו הערב בורסות אירופה בעליות. מדד הבנצ'מארק הפן-אירופי Europe Stoxx 600 עלה ב-0.6%, כאשר כמעט כל הבורסות והסקטורים ננעלו במגמה חיובית. עם זאת, בסיכום שבועי ירד המדד האירופי ב-0.2%. מדד דאקס הגרמני התחזק במסחר היום בעלייה של 0.7%, מדד פוטסי הבריטי הוסיף לערכו 0.8%, והקאק הצרפתי עלה ב-0.6%. בלטה במסחר באירופה היום: מניית בנק דנסקה שירדה ב-4%, על רקע רווחים מאכזבים ברבעון השלישי.</p>
      <p><b>15:30 -</b> המסחר בוול סטריט נפתח בעליות שערים. המדדים המובילים מוסיפים כ-0.6% לערכם. ברקע: <a href="https://www.calcalist.co.il/world/articles/0,7340,L-3772865,00.html">דו"ח התעסוקה </a>הטוב מהצפוי שפורסם היום.</p>
      <p><b>15:25</b> - אחרי <a href="https://www.calcalist.co.il/internet/articles/0,7340,L-3772578,00.html">דיווח על מו''מ בין גוגל לפיטביט</a>, <a href="https://www.calcalist.co.il/internet/articles/0,7340,L-3772866,00.html">הודיעה היום (ו') האחרונה </a>ששתי החברות הגיעו להסכם רכישה. גוגל תשלם 7.35 דולרים למניה מה שמשקף לפיטביט שווי שוק של כ-2.1 מיליארד דולר (לעומת שווי של 1.8 מיליארד בסגירה אתמול). המהלך של גוגל נועד לספק לה דריסת רגל בשוק המחשוב הלביש, בו אפל שולטת כמעט ללא עוררין.</p>
      <figure>
        <img src="https://images1.calcalist.co.il/PicServer3/2018/08/02/837325/FBT1_l.jpg"/>
        <figcaption>מוצרים של פיטביט <br/>צילום: Fitbit</figcaption>
      </figure>
      <p><b>15:15</b> - קולגייט פלמוליב יורדת ב-2% בטרום: החברה רשמה ברבעון השלישי רווח נקי של 578 מיליון דולר או 67 סנט למניה, לעומת 523 מיליון דולא או 60 סנט למניה ברבעון המקביל. הרווח המתואם עמד על 71 סנט למניה, הצפי בשוק עמד על 70 סנט למניה. ההכנסות צמחו ב-2% ל-3.928 מיליארד דולר, הצפי בשוק עמד על 3.946 מיליארד דולר.</p>
      <p>חברת הביטוח AIG  רשמה ברבעון השלישי רווח נקי של 648 מיליון דולר או 72 סנט למניה, לעומת הפסד של 1.26 מיליארד דולר או של 1.41 דולרים למניה ברבעון המקביל. הרווח המתואם עמד על 56 סנט למניה, צפי האנליסטים עמד על דולר אחד. ההכנסות מפרמיות ברוטו ירדו ב-1% ל-8.58 מיליארד דולר, ההכנסות נטו ירדו ב-3% ל-6.65 מיליארד דולר.</p>
      <p>אוויס-באדג'ט נופלת ב-9% בטרום: מניית קבוצת השכרת הרכבים רשמה ברבעון רווח נקי של 189 מיליון דולר או 2.50 דולר למניה, לעומת 213 מיליון דולר או 2.68 דולר למניה ברבעון המקביל. הרווח המתואם עמד על 2.96 דולרים למניה, הצפי בשוק עמד על 3.64 דולרים למניה. הכנסות החברה ברבעון הסתכמו ב-2.75 מיליארד דולר, בהשוואה ל-2.78 מיליארד דולר ברבעון המקביל, הצפי בשוק עמד על 2.84 מיליארד דולר. לשנת 2019 כולה צופה החברה הכנסות בטווח של 9.2-9 מיליארד דולר ורווח מתואם בטווח של 4.20-3.35 דולר למניה. צפי האנליסטים עומד על הכנסות של 9.2 מיליארד דולר ורווח מתואם של 3.96 דולר למניה.</p>
      <figure>
        <img src="https://images1.calcalist.co.il/PicServer2/20122005/108591/k_l.jpg"/>
        <figcaption>משחות שיניים של קולגייט <br/>צילום: בלומברג</figcaption>
      </figure>
      <p><b>14:45</b> - למשק האמריקאי נוספו באוקטובר 128 אלף משרות, כך עולה מדו"ח התעסוקה שפרסם היום משרד העבודה האמריקאי. שיעור האבטלה בחודש שחלף עלה ל-3.6%, לעומת השפל בן 50 השנים שנקבע בספטמבר, 3.5%. האנליסטים ציפו לתוספת של 75 אלף משרות, ולשיעור אבטלה של 3.6%.</p>
      <p>העליות בחוזים מתחזקות מעט - והם מטפסים כעת ב-0.4%.</p>
      <p><b>14:15</b> - מניות נוספות במרכז:  עליבאבא יורדת ב-1% בטרום: ענקית האינטרנט מסין רשמה ברבעון רווח נקי של 72.5 מיליארד יואן (10.1 מיליארד דולר), או 27.51 יואן למניה, לעומת 20 מיליארד יואן או 7.62 יואן למניה ברבעון המקביל. הרווח המתואם עמד על 13.10 יואן למניה (1.83 דולר), צפי האנליסטים עמד על 10.75 יואן. ההכנסות צמחו ל-119 מיליארד יואן (16.7 מיליארד דולר) , בהשוואה ל-85.1 מיליארד יואן ברבעון המקביל, הצפי בשוק עמד על 117 מיליארד יואן.</p>
      <p>פינטרסט נופלת ב-20% בטרום (Pinterest), בעיקר בשל שורת הכנסות מאכזבת: רשת שיתוף התמונות רשמה ברבעון הפסד של 124.7 מיליון דולר או של 23 סנט למניה. בנתון המתואם הציגה החברה רווח של סנט למניה, צפי האנליסטים עמד על הפסד של 4 סנט למניה. ההכנסות צמחו ב47% ל-279.7 מיליון דולר, לעומת 190.2 מיליון דולר ברבעון המקביל. ברבעון הקודם הציגה החברה צמיחה של 62%. צפי האנליסטים עמד על 281 מיליון דולר בשורת ההכנסות.</p>
      <p><b>13:45</b> - אקסון מוביל פרסמה את דוחותיה לרבעון השלישי - ענקית האנרגיה רשמה רווח נקי של 3.1 מיליארד דולר, 75 סנט למניה, לעומת 6.2 מיליארד, 1.46 דולרים למניה, בתקופה המקביל אשתקד. ההכנסות הסתכמו ב-65 מיליארד דולר, לעומת 76.6 מיליארד ברבעון המקביל. הסיבה לירידה בתוצאות היא מחירי הנפט הנמוכים. תחזית האנליסטים היתה לרווח נקי של 67 סנט למניה על הכנסות של 60.9 מיליארד דולר. הרוןח למניה כולל 7 סנט של הטבות מס. מניית אקסון עולה ב-0.7% במסחר המוקדם בוול סטריט.</p>
      <p>החוזים בוול סטריט מצביעים על עליות של כ-0.2% בפתיחת המסחר.</p>
      <figure>
        <img src="https://images1.calcalist.co.il/PicServer3/2019/05/18/906576/5.jpg"/>
        <figcaption>אקסון מוביל <br/>צילום: בלומברג</figcaption>
      </figure>
      <p><b>13:00</b> - מניית דנסקה בנק מאבדת 3% בבורסה בקופנהגן, לאחר שהודיע היום כי הרווח השנתי שלו יהיה בקצה הנמוך של התחזית שעומדת על 1.9-2.2 מיליארד דולר. עם זאת הבנק הגדול בדנמרק, שהסתבך בשערוריית הלבנת ההון באסטוניה, דיווח עך זינוק של 21% ברווח הנקי ברבעון השלישי - מעל ציפיות האנליסטים.מוקדם יותר החודש הודיע הבנק כי הקפיא את הגיוסים במטרה להפחית את ההוצאות ועקב הסביבה העסקית המאתגרת.</p>
      <figure>
        <img src="https://images1.calcalist.co.il/PicServer3/2018/12/08/867233/11_l.jpg"/>
        <figcaption>סניף של דנסקה בנק <br/>צילום: בלומברג</figcaption>
      </figure>
      <p><b>12:20 </b>- הבורסות באירופה שומרות על עליות השערים; מדד יורו סטוקס 600 עולה ב-0.4%.</p>
      <p>נשיא ארה"ב טראמפ אמר אמש כי וושינגטון ובייג'ינג <a href="https://www.calcalist.co.il/world/articles/0,7340,L-3772862,00.html">יודיעו בקרוב </a>על האתר בו יחתום יחד עם עמיתו הסיני שי ג'ינפינג והוא על "השלב הראשון" של הסכם הסחר. זאת, לאחר שצ'ילה ביטלה פסגה שהיתה אמורה להתקיים בה באמצע נובמבר.</p>
      <p> </p>
      <p><b>10:30</b> - המסחר בבורסות באירופה מתנהל בעליות שערים. פוטסי בלונדון וקאק בפריז עולים ב-0.3%, דאקס בפרנקפורט מטפס ב-0.4%.</p>
      <p>באסיה, הבורסה בשנגחאי ננעלה בעלייה של 1%, ושל הונג קונג - בעלייה של 0.7%. מניית נינטנדו זינקה ב-7.6% בבורסה בטוקיו, בעקבות <a href="https://www.calcalist.co.il/markets/articles/0,7340,L-3772847,00.html">הדוחות הטובים שפרסמה אתמול</a>.</p>
      <p>חברת <a href="https://www.calcalist.co.il/stocks/home/0,7340,L-3959-50100044,00.html?quote=APPLE">אפל</a> <a href="https://www.calcalist.co.il/internet/articles/0,7340,L-3772860,00.html">החלה להפעיל הבוקר </a>את שירות הסטרימינג המדובר שלה, TV פלוס, שזמין גם למשתמשים בישראל. בניגוד לשירותים דוגמת נטפליקס, אין בשירות של אפל תכנים קנויים אלא רק תכנים מקוריים.</p>
      <figure>
        <img src="https://images1.calcalist.co.il/PicServer3/2019/07/11/920018/1LM.jpg"/>
        <figcaption>נינטנדו סוויץ Lite <br/>צילום: Nintendo</figcaption>
      </figure>
      <p><b>08:30</b> - המסחר בבורסות באסיה מתנהל ברובו בעליות שערים. מדד ניקיי בטוקיו איבד 0.4%, ולעומת זאת הבורסות בשנגחאי ובהונג קונג רושמות עליות של 0.9% </p>
      <p>אמש <a href="https://www.calcalist.co.il/markets/articles/0,7340,L-3772797,00.html">ננעלו הבורסות בוול סטריט בירידות שערים</a>. ברקע: דיווח בבלומברג שלפיו גורמים רשמיים בסין הטילו ספק בדבר האפשרות להסכם סחר שלם וארוך טווח עם ארה"ב. עוד נאמר בדיווח שישנים גורמים בסין המודאגים מ"אופיו האימפולסיבי" של הנשיא האמריקאי דונלד טראמפ ומהסיכון שיחליט לסגת מכל עסקה שתושג.</p>
      <p>עוד ברקע למסחר: מדד מנהלי הרכש לתחום הייצור בסין, שמפרסמות Caixin וחברת המחקר מרקיט, עלה באוקטובר ל-51.7 נקודות - הרמה הגבוהה ביותר ב-32 החודשים האחרונים; זאת, לעומת 51.4 נקודות בספטמבר. כל קריאה של מעל 50 נקודות - משמעותה התרחבות. מדד הזמנות היצוא החדשות הצביע על התרחבות - ונמצא ברמתו הגבוהה ביותר מאז פברואר 2018.</p>
      <p>אתמול פרסמה לשכת הסטטיסטיקה הממשלתית בסין כי מדד מנהלי הרכש הרשמי לתחום הייצור ירד לשפל של שמונה חודשים באוקטובר - 49.3 נקודות. המדד של Caixin שם יותר דגש על חברות קטנות, ואילו המדד הממשלתי - על חברות גדולות.</p>
      <p>היום (14:30 שעון ישראל) יפרסם משרד העבודה האמריקאי את דו"ח התעסוקה לחודש אוקטובר. תחזיות האנליסטים הן לתוספת של 89 אלף משרות בלבד. שיעור האבטלה צפוי לעלות מעט מהשפל בן 50 השנים, 3.5%, שנרשם בספטמבר. עד כה השנה נרשמה תוספת ממוצעת של 161 אלף משרות בחודש, לעומת 223 אלף ב-2018.</p>
      <figure>
        <img src="https://images1.calcalist.co.il/PicServer3/2016/11/24/667611/1.jpg"/>
        <figcaption>בורסת שנגחאי <br/>צילום: בלומברג</figcaption>
      </figure>
    </article>
  </body>
</html>
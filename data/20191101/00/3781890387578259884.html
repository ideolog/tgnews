<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739386"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T00:10:00+00:00"/>
    <meta property="og:title" content="ครูรับสภาพเกษียณช้า'4ปี' แฉปมเกิดหลังปีที่แม่เสียชีวิต"/>
    <meta property="og:description" content="ครูวัย 59 ปี โรงเรียนดังจ.ราชบุรี รับมติคณะกรรมการฯ รับต้องทำงานอีก 4 ปีก่อนเกษียณอายุ เหตุวันเดือนปีเกิดในทะเบียนบ้าน ระบุไว้ว่าเกิดหลังจากแม่เสียชีวิตแล้ว "/>
  </head>
  <body>
    <article>
      <h1>ครูรับสภาพเกษียณช้า'4ปี' แฉปมเกิดหลังปีที่แม่เสียชีวิต</h1>
      <address>
        <time datetime="2019-11-01T00:10:00+00:00">01 Nov 2019, 00:10</time>
      </address>
      <figure>
        <img src="https://www.dailynews.co.th/admin/upload/20191101/news_lJPcfKSPiG005116_533.jpg?v=201911010810"/>
      </figure>
      <p>
        <b>ครูวัย 59 ปี โรงเรียนดังจ.ราชบุรี รับมติคณะกรรมการฯ รับต้องทำงานอีก 4 ปีก่อนเกษียณอายุ เหตุวันเดือนปีเกิดในทะเบียนบ้าน ระบุไว้ว่าเกิดหลังจากแม่เสียชีวิตแล้ว </b>
      </p>
      <p>กรณีครูชำนาญการพิเศษ รร.ราชโบริกานุเคราะห์ จ.ราชบุรี ต้องเกษียณอายุราชการช้ากว่าอายุจริง 4 ปี เนื่องจากพ่อแจ้งเกิดผิด จึงรวบรวมหลักฐานขอแก้ไขปีเกิดกับทางอำเภอ เพื่อให้เกิดความถูกต้องในระบบราชการจนสามารถแก้ไขประวัติปีเกิดให้ถูกต้องเรียบร้อย แต่เมื่อยื่นไปที่สำนักงานเขตพื้นที่การศึกษามัธยมศึกษาเขต 8 คณะกรรมการก.ค.ศ. มีมติให้ยึดถือปีเกิดเดิม ที่มีการลงประวัติแต่แรกไว้ พร้อมกับยืนยันว่าใบมรณะบัตรของแม่เสียชีวิตปี พ.ศ.2504 แต่ใบเกิดของเจ้าตัว ระบุเป็นปีพ.ศ.2506 จึงมีคำถามตามมาว่าจะแก้ไขอย่างไร </p>
      <figure>
        <img src="https://www.dailynews.co.th/admin/upload/20191101/news_LZXEJUsGTa005118_533.jpg?v=201911010810?v=5346"/>
      </figure>
      <p> <br/> <br/>เกี่ยวกับเรื่องนี้ วันที่ 1 พ.ย. นายสราวุฒิ ลิ้มติ้ว อายุ 59 (ตามวันเดือนปีเกิดจริง) ชาวต.โคกหม้อ อ.เมือง จ.ราชบุรี เปิดเผยว่า ตนเกิดที่บ้านเลขที่ 5 ม.7 ต.อ่างทอง อ.เมือง จ.ราชบุรี เมื่อวันที่ 20 พ.ย. 2503 (ปีชวด) เนื่องจากบ้านห่างจากอำเภอกว่า 10 กม. ตนจึงคลอดที่บ้าน จากนั้นพ่อได้แจ้งผ่านกำนันผู้ใหญ่บ้าน ชื่อก็จะไปรวมอยู่ที่สารวัตรกำนัน ไม่ทราบว่าเหตุใดสารวัตกำนันไม่ส่งชื่อเด็กเกิดใหม่มาที่อำเภอ ชื่อของตนจึงตกจากทะเบียนราษฎร์ไป ทั้งนี้ 2 ปีให้หลังตรงกับวันที่ 27 ก.ค. 2504 แม่ได้เสียชีวิตด้วยโรคมะเร็ง กระทั่งปี 2506 มีเจ้าหน้าที่ไปสำรวจให้ไปสำรวจประชากร ตนก็เป็นหนึ่งในนั้นที่ไม่มีชื่อในทะเบียนบ้าน พ่อจึงแจ้งเกิดในวันที่ 20 พ.ย. 2506 ไม่ได้คิดว่าจะมีปัญหาตามมาในอนาคต<br/> <br/>นายสราวุฒิ กล่าวต่อว่า ความเป็นจริงแล้วเป็นไปไม่ได้ที่จะเกิดหลังจากแม่ตาย ตนจึงอยากทำให้ข้อมูลถูกต้อง และได้เริ่มดำเนินการยื่นเรื่องแก้ไขจนถูกต้อง แต่เมื่อยื่นแก้ไขไปที่ สพม.8 ทางคณะกรรมการเห็นหลักฐานทุกอย่างเรียบร้อย จึงพิจารณาให้มีมติเกษียณตาม กพ.7 เดิม ยึดวันเกิดของตนตรงกับวันที่ 20 พ.ย.2506 ฉะนั้นตนก็จะต้องเกษียณในปี 2567 และยอมรับในมติ เพราะฉะนั้นผลที่ควรจะได้ย้อนกลับไปก็ไม่ได้อย่างที่ต้องการ ถ้าแก้ไขได้ก็ยังอยากแก้ไขให้ตรงตามความเป็นจริง.</p>
      <figure>
        <img src="https://www.dailynews.co.th/admin/upload/20191101/news_yoYRAIyDEG005117_533.jpg?v=201911010810?v=9478"/>
      </figure>
      <figure>
        <img src="https://www.dailynews.co.th/admin/upload/20191101/news_oXELuMMPFp005117_533.jpg?v=201911010810?v=5648"/>
      </figure>
    </article>
  </body>
</html>
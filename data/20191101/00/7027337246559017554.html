<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696286/%D9%88%D8%A7%DA%A9%D9%86%D8%B4-%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C-%D8%A8%D9%87-%D8%A7%D9%87%D8%A7%D9%86%D8%AA-%D8%A8%D9%87-%D8%AE%D8%A7%D9%86%D9%88%D8%A7%D8%AF%D9%87-%D8%B1%D8%B3%D9%88%D9%84-%D8%AE%D8%B7%DB%8C%D8%A8%DB%8C-%D8%A8%D8%A7-%D8%AE%D8%A7%D8%B7%DB%8C%D8%A7%D9%86-%D8%A8%D8%B1%D8%AE%D9%88%D8%B1%D8%AF-%D9%82%D8%A7%D8%B7%D8%B9-%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="واکنش استاندار آذربایجان شرقی به اهانت به خانواده رسول خطیبی: با خاطیان برخورد قاطع شود"/>
    <meta property="og:description" content="استاندار آذربایجان شرقی ضمن محکوم کردن اقدام معدودی تماشاگرنما در اهانت به خانواده معظم شهیدان خطیبی در جریان مسابقه تیم‌های ماشین‌سازی و پرسپولیس ، خواستار برخورد قاطع مراجع ذی‌ربط با خاطیان این اتفاق ناشایست شد."/>
  </head>
  <body>
    <article>
      <h1>واکنش استاندار آذربایجان شرقی به اهانت به خانواده رسول خطیبی: با خاطیان برخورد قاطع شود</h1>
      <address><time datetime="2019-11-01T00:00:00+00:00">01 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/10/1032428_731.jpg"/>
      </figure>
      <p>استاندار آذربایجان شرقی ضمن محکوم کردن اقدام معدودی تماشاگرنما در اهانت به خانواده معظم شهیدان خطیبی در جریان مسابقه تیم‌های ماشین‌سازی و پرسپولیس ، خواستار برخورد قاطع مراجع ذی‌ربط با خاطیان این اتفاق ناشایست شد.</p>
      <p>به گزارش فارس، محمدرضا پورمحمدی در آئین افتتاح پروژه باغ‌شهر تبریز، اظهار داشت: ورزش، عرصه همدلی و همبستگی و تقویت دوستی‌ها بین افراد جامعه است و نباید در میادین ورزشی شاهد حرکات ناشایست و مغایر با فرهنگ ایرانی و اسلامی باشیم.</p>
      <p>وی افزود: اهانت به خانواده‌ای که دو شهید در راه امنیت و آرامش کشور تقدیم کرده است به هیچ عنوان قابل گذشت نیست و مراجع ذی‌ربط بویژه دستگاه قضایی و فدراسیون فوتبال باید با خاطیان برخورد کنند.<br/><br/>پورمحمدی با اشاره به بیانیه فدراسیون فوتبال در محکومیت این اتفاق، گفت: به اداره کل ورزش و جوانان استان نیز دستور داده‌ام تا شکواییه‌ای در این خصوص تنظیم کند.<br/><br/>استاندار آذربایجان شرقی در بخش دیگری از سخنان خود با قدردانی از تلاش‌های صورت گرفته برای توسعه فضای سبز شهری در تبریز، اظهار داشت: تغییر فضای کاربری مسکونی به فضای سبز در وضعیت کنونی اقتصاد کشور، هنر است.<br/><br/>وی با اشاره به اشتهار تبریز به عنوان باغ شهر در طول تاریخ، افزود: متاسفانه برخی ضرورت‌های شهری و غفلت‌ها در گذشته باعث شده که بسیاری از باغ‌های تبریز نابود شود.<br/><br/>پورمحمدی به افزایش فضای سبز و جنگل‌کاری در تفرجگاه عون بن علی و هزینه‌های ناشی از نگهداری و توسعه این تفرجگاه اشاره کرد و گفت: ایجاد فضای سبز و پارک در جای جای تبریز، حاکی از توجه شهرداری تبریز به عدالت در توزیع امکانات شهری است.<br/><br/>استاندار آذربایجان شرقی همچنین از تمام شهروندان خواست در حفظ، نگهداری و توسعه فضای سبز و مکان‌های عمومی و تفریحی، تلاش کرده و‌ این مراکز را به مکان‌هایی برای توسعه اخلاق و نشاط اجتماعی تبدیل کنند.<br/><br/>پروژه باغ‌شهر تبریز در مساحتی بالغ بر ۱/۳ هکتار و با هزینه تملک ۳۴۰ میلیارد ریال و هزینه عمرانی ۲۰ میلیارد ریال توسط شهرداری منطقه 9 تبریز احداث شده است.</p>
    </article>
  </body>
</html>
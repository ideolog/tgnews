<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696258/%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%AD%D8%A7%D9%84-%D8%A7%D9%81%D8%B2%D8%A7%DB%8C%D8%B4-%D9%81%D8%B4%D8%A7%D8%B1-%D8%AD%D8%AF%D8%A7%DA%A9%D8%AB%D8%B1%DB%8C-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D9%87%D8%B3%D8%AA%DB%8C%D9%85-%D8%A7%DA%AF%D8%B1-%D8%B4%D8%AE%D8%B5%DB%8C-%D9%85%D8%B5%D8%A7%D9%84%D8%AD-%D8%AA%D8%B9%DB%8C%DB%8C%D9%86-%D8%B4%D8%AF%D9%87-%D8%B1%D8%A7-%D8%A8%D9%87-%D8%A8%D8%AE%D8%B4-%D8%B9%D9%85%D8%B1%D8%A7%D9%86%DB%8C-%D8%A7%DB%8C%D8%B1%D8%A7%D9%86-%D8%A8%D9%81%D8%B1%D9%88%D8%B4%D8%AF-%D8%AA%D8%AD%D8%B1%DB%8C%D9%85-%D9%85%DB%8C-%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="آمریکا: در حال افزایش فشار حداکثری علیه ایران هستیم/ اگر شخصی مصالح تعیین شده را به بخش عمرانی ایران بفروشد، تحریم می شود"/>
    <meta property="og:description" content="سخنگوی وزارت خارجه آمریکا اشخاص ثالث را به عدم انجام هرگونه مبادله‌ای با بخش عمرانی ایران تهدید کرد."/>
  </head>
  <body>
    <article>
      <h1>آمریکا: در حال افزایش فشار حداکثری علیه ایران هستیم/ اگر شخصی مصالح تعیین شده را به بخش عمرانی ایران بفروشد، تحریم می شود</h1>
      <address><time datetime="2019-11-01T00:00:00+00:00">01 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/10/1032364_150.jpg"/>
      </figure>
      <p>سخنگوی وزارت خارجه آمریکا اشخاص ثالث را به عدم انجام هرگونه مبادله‌ای با بخش عمرانی ایران تهدید کرد.</p>
      <p>به گزارش ایسنا، مورگان اورتاگوس، سخنگوی وزارت خارجه آمریکا روز جمعه در توییتی نوشت: آمریکا با هدف قرار دادن بخش عمرانی جمهوری اسلامی، در حال افزایش فشار حداکثری بر روی نظام ایران است. اگر شخصی مصالح تعیین شده را به بخش عمرانی ایران بفروشد یا انتقال دهد یا این بخش را تامین کند، با تحریم‌ مواجه خواهد شد.</p>
      <p>به گزارش ایسنا، آمریکا روز جمعه اعلام کرد که تحریم‌های جدیدی بر بخش عمرانی و تجارت ایران اعمال کرده است که این تحریم‌ها شامل چهار موادی هستند که عنوان شده است ایران آن‌ها را در برنامه‌های نظامی و هسته‌ای به کار می‌‎‌گیرد، اگرچه معافیت‌هایی را نیز برای مجاز کردن فعالیت شرکت‌های خارجی در چارچوب عدم اشاعه تسلیحات هسته‌ای صادر کرده است.</p>
      <p>وزارت امور خارجه آمریکا مدعی شده است که مایک پمپئو، وزیر امور خارجه آمریکا مصمم است که بخش عمرانی ایران، به طور مستقیم یا غیر مستقیم از سوی سپاه پاسداران ایران کنترل می‌شود که پیش از این این سازمان در فهرست سازمان‌های تروریستی آمریکا قرار گرفته است. وزارت خارجه آمریکا در این راستا اعلام کرده است که در نتیجه این تحریم، فروش آهن، گرافیت، ذغال‌سنگ ناخالص یا آماده و نرم‌افزا هماهنگ‌سازی اهداف صنعتی، در صورت به کار رفتن این مواد در بخش عمرانی ایران، قابل تحریم‌ خواهند بود.</p>
      <p>همچنین در این سند ارائه شده از سوی وزارت امور خارجه آمریکا، ادعا شده است که پمپئو، «چهار ماده راهبردی» را به دلیل مورد استفاده قرار گرفتن در راستای برنامه هسته‌ای، نظامی یا برنامه موشک‌های بالستیک و تجارت آن‌ها هدف تحریم‌ قرار داده است.</p>
      <p>این مواد شامل « لوله‌های استیل ضدزنگ 304L، تراشه‌های منگنزی لحیم‌کاری MN40، تراشه‌های منگنزی لحیم‌کاری MN70 و استیل ضدزنگ CrNi60WTi ESR + VAR هستند.</p>
      <p>مورگان اورتاگوس، سخنگوی وزارت امورخارجه آمریکا در بیانیه‌ای جداگانه مدعی شد که واشنگتن امکان آن‌چه « بازداشتن ایران از دستیابی به مواد راهبردی برای سپاه پاسداران، بخش عمرانی آن و برنامه‌های اشاعه تسلیحاتی آن را» عنوان شده است را ایجاد کرده است.</p>
    </article>
  </body>
</html>
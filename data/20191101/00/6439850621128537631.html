<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/457844/%E0%A6%A6%E0%A6%95%E0%A7%8D%E0%A6%B7%E0%A6%BF%E0%A6%A3-%E0%A6%8F%E0%A6%B6%E0%A6%BF%E0%A7%9F%E0%A6%BE%E0%A7%9F-%E0%A6%B6%E0%A7%80%E0%A6%B0%E0%A7%8D%E0%A6%B7%E0%A7%87-%E0%A6%B8%E0%A7%9C%E0%A6%95-%E0%A6%A6%E0%A7%81%E0%A6%B0%E0%A7%8D%E0%A6%98%E0%A6%9F%E0%A6%A8%E0%A6%BE%E0%A7%9F-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81"/>
    <meta property="og:site_name" content="Daily Janakantha"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="দক্ষিণ এশিয়ায় শীর্ষে ॥ সড়ক দুর্ঘটনায় মৃত্যু"/>
    <meta property="og:description" content="রাজন ভট্টাচার্য ॥ সড়ক দুর্ঘটনায় হতাহতের দিক থেকে দক্ষিণ এশিয়ায় শীর্ষে বাংলাদেশের অবস্থান। বিশেষ করে গত দু’দশকে মাথাপিছু সড়ক দুর্ঘটনায় হতাহতের সংখ্যা দক্ষিণ এশীয় দেশগুলোতে গড়ের চেয়ে তিনগুণ বেশি। সম্প্রতি বিশ্বব্যাংকের পক্ষ থেকে এ তথ্য তুলে ধরা হয়েছে। বিশ্ব স্বাস্থ্য সংস্থা তার ২০১৮ সালের সড়ক ..."/>
  </head>
  <body>
    <article>
      <h1>দক্ষিণ এশিয়ায় শীর্ষে ॥ সড়ক দুর্ঘটনায় মৃত্যু</h1>
      <address>
        <time datetime="2019-11-01T00:00:00+00:00">01 Nov 2019</time>
      </address>
      <figure>
        <img src="http://www.dailyjanakantha.com/files/201911/1572566927_10.png"/>
      </figure>
      <ul>
        <li>আজ থেকে নতুন সড়ক পরিবহন আইন কার্যকর</li>
        <li>উদ্দেশ্যপ্রণোদিত হত্যাকান্ডে মৃত্যুদন্ড</li>
        <li>চালক মোবাইল ব্যবহার করলে এক মাসের দন্ড ও পাঁচ হাজার টাকা জরিমানা</li>
        <li>জটিলতা কাটল ৭৯ বছরের পুরনো আইনের</li>
        <li>শ্রমিকদের আপত্তি রয়েই গেছে</li>
      </ul>
      <p>রাজন ভট্টাচার্য ॥ সড়ক দুর্ঘটনায় হতাহতের দিক থেকে দক্ষিণ এশিয়ায় শীর্ষে বাংলাদেশের অবস্থান। বিশেষ করে গত দু’দশকে মাথাপিছু সড়ক দুর্ঘটনায় হতাহতের সংখ্যা দক্ষিণ এশীয় দেশগুলোতে গড়ের চেয়ে তিনগুণ বেশি। সম্প্রতি বিশ্বব্যাংকের পক্ষ থেকে এ তথ্য তুলে ধরা হয়েছে। বিশ্ব স্বাস্থ্য সংস্থা তার ২০১৮ সালের সড়ক নিরাপত্তা বিষয়ক বৈশ্বিক প্রতিবেদনে বলেছে, বাংলাদেশে বছরে ২৪ হাজারের বেশি মানুষ সড়ক দুর্ঘটনায় মারা গেছে। কিন্তু পুলিশের রেকর্ড করা তথ্যে এ সংখ্যা ছিল আড়াই হাজারের কম। অন্যদিকে পত্রিকায় প্রকাশিত সংবাদের ভিত্তিতে তৈরি এক জরিপে বেসরকারী সংস্থা যাত্রী কল্যাণ সমিতি বলছে, ২০১৮ সালে বাংলাদেশে পাঁচ হাজার ৫১৪ সড়ক দুর্ঘটনায় প্রাণ হারিয়েছিল সাত হাজার ২২১ জন।</p>
      <p>বিশেষজ্ঞরা বলছেন, দিন দিন সড়ক দুর্ঘটনার মাত্রা বাড়ছে। এই প্রেক্ষাপটে দীর্ঘদিন ধরেই দাবি উঠেছিল চালকের কঠোর শাস্তি নিশ্চিত করে নতুন পরিবহন আইন করার। নানা আলোচনা-সমালোচনা আর অনিশ্চয়তার পর ৭৯ বছরের পুরনো আইনের ভিত্তিতে তৈরি মোটরযান অধ্যাদেশ বাতিল করে আজ শুক্রবার থেকে সারাদেশে কার্যকর হতে যাচ্ছে আলোচিত সড়ক পরিবহন আইন-১৮।</p>
      <p>এই আইনে সংশ্লিষ্ট অপরাধের ক্ষেত্রে গুরুদ- নিশ্চিত হবে। যদিও আইনের বিভিন্ন ধারা নিয়ে আপত্তি তুলেছেন পরিবহন মালিক ও শ্রমিক সংগঠনের নেতারা। প্রশ্ন হলো নতুন আইন কার্যকর করার মধ্য দিয়ে আদৌ কি সড়ক দুর্ঘটনা নিয়ন্ত্রণে আসবে? বিশেষজ্ঞরা বলছেন, আইনটি মাঠ পর্যায়ে যথাযথ কার্যকর হচ্ছে কিনা তা নিশ্চিত করার দায়িত্ব সরকারের। যদি আইন কার্যকর করা যায় তাহলে অবশ্যই সড়ক দুর্ঘটনা নিয়ন্ত্রণে আসবে। দিন দিন পরিস্থিতির উন্নতি ঘটবে। এই আইন কার্যকর করতে পুলিশসহ বিআরটিএ কর্তৃপক্ষ সার্বিক প্রস্তুতি নিয়েছে। ১ নবেম্বর থেকে সড়ক পরিবহন আইন-২০১৮ কার্যকর করতে গত ২২ অক্টোবর প্রজ্ঞাপন জারি হয়।</p>
      <p>পরিবহন বিশেষজ্ঞ অধ্যাপক মিজানুর রহমান বলেন, বর্তমান সরকারের একটা ভিশনও রয়েছে যে, ২০২০ সালের মধ্যে সড়ক দুর্ঘটনায় মৃত্যু ৫০ শতাংশ কমিয়ে আনা। আমরা যেহেতু উন্নত দেশের স্বপ্ন দেখছি তাহলে আমাদের এই দিকে নজর দিতে হবে।</p>
      <p>সম্প্রতি এক অনুষ্ঠানে অর্থমন্ত্রী আ হ ম মুস্তফা কামাল বলেন, বর্তমান সরকার সড়ক দুর্ঘটনা রোধে বিভিন্ন পদক্ষেপ নিয়েছে। আমাদের প্রতিজ্ঞা হওয়া উচিত কেউ আমরা সড়ক দুর্ঘটনার মতো অস্বাভাবিকভাবে মরতে চাই না। আমাদের কঠোরভাবে আইনের বাস্তবায়ন করতে হবে।</p>
      <p>বিশ্বব্যাংকের দক্ষিণ এশীয় অঞ্চলের ভাইস প্রেসিডেন্ট হার্টইউগ সোফার বলেন, নিরবচ্ছিন্নভাবে প্রবৃদ্ধি অনুযায়ী বাংলাদেশের উচিত নিরাপদ সড়কের জন্য দ্রুত পদক্ষেপ নেয়া। তিনি বলেন, প্রচুর প্রাণহানি ছাড়াও দুর্বল নিরাপদ সড়ক ব্যবস্থা একটি দেশের প্রবৃদ্ধি ও উন্নয়নকে ক্ষতিগ্রস্ত করতে পারে; কিন্তু সড়ক দুর্ঘটনাকে সহজে প্রতিরোধ করা যায় এবং সময় এসেছে তা করার। এ ক্ষেত্রে নিরাপদ সড়ক ব্যবস্থা গড়ে তোলার জন্য বিশ্বব্যাংক ও জাতিসংঘ যৌথভাবে বাংলাদেশকে সহায়তা করতে প্রস্তুত রয়েছে। সড়ক দুর্ঘটনার কারণে প্রতি বছর ক্ষয়ক্ষতির পরিমাণ বিশ্ব জিডিপির আড়াই ভাগ বলে উল্লেখ করেন সোফার।</p>
      <p>সড়ক নিরাপত্তা সংক্রান্ত এক অনুষ্ঠানে জাতিসংঘের মহাসচিবের বিশেষ দূত জ্যঁ টড বলেন, বিশ্বে পাঁচ থেকে ১৪ বছর বয়সী শিশুদের চতুর্থ প্রধান মৃত্যুর কারণ সড়ক দুর্ঘটনা। বাংলাদেশে সড়ক দুর্ঘটনার শিকার ৬৭ শতাংশের বয়স ১৫ থেকে ৪৯ বছর। অপরিণত বয়সে এসব মানুষের মৃত্যুর ক্ষয়ক্ষতি অর্থনীতিতে বিপুল।</p>
      <p>সড়ক ও যোগাযোগ বিভাগের সচিব নজরুল ইসলাম বলেন, বাংলাদেশে প্রতি বছর আড়াই হাজার সড়ক দুর্ঘটনা ঘটে। এই দুর্ঘটনায় মারা যায় তিন হাজার মানুষ; কিন্তু তারপরও অনেক সড়ক দুর্ঘটনার তথ্য পুলিশের কাছে আসে না। অনুষ্ঠানে বলা হয়, বিশ্বে প্রতি বছর ১৩ লাখ ৫০ হাজার মানুষ সড়ক দুর্ঘটনায় মারা যায় এবং এর মধ্যে এক-চতুর্থাংশ ঘটে দক্ষিণ এশিয়ায়। সড়ক নিরাপত্তাসঙ্কট এখন বিশ্বে ম্যালেরিয়া, যক্ষ্মার মতো একটি মহামারী হিসেবে বিবেচিত হয়ে আসছে।</p>
      <p>গত বছরের ২৯ জুলাই রাজধানীর বিমানবন্দর সড়কে শহীদ রমিজ উদ্দিন স্কুলের দুই শিক্ষার্থী বাসচাপায় প্রাণহানির ঘটনায় দেশজুড়ে তীব্র গণআন্দোলন শুরু হয়। নিরাপদ সড়ক আন্দোলনের পরিপ্রেক্ষিতে গত বছরের ১৯ সেপ্টেম্বর সড়ক পরিবহন আইনটি জাতীয় সংসদে পাস হয়। চলতি বছরেও রাজধানীর বসুন্ধরা এলাকায় সড়ক দুর্ঘটনায় এক বিশ্ববিদ্যালয় শিক্ষার্থীর মৃত্যুর ঘটনায় দেশজুড়ে আন্দোলন হয় কয়েকদিন। আইনটি পাস হওয়ার পর এর বিরুদ্ধে পরিবহন শ্রমিকরা মাঠে নামে। ২২ অক্টোবর জাতীয় সড়ক নিরাপত্তা দিবসের অনুষ্ঠানে প্রধানমন্ত্রী শেখ হাসিনা দ্রুত আইনটি কার্যকর করার নির্দেশ দেন। এর পরই জারি করা হয় গেজেট। শেষ পর্যন্ত কোন সংশোধন ছাড়াই আইনটি কার্যকর হচ্ছে।</p>
      <p>গত বছর আগস্টে আইনের খসড়ায় চূড়ান্ত অনুমোদন দেয় সরকার। ২০১৮ সালের ১৯ সেপ্টেম্বর জাতীয় সংসদে পাস হওয়ার পর গত বছরের ৮ অক্টোবর ‘সড়ক পরিবহন আইন, ২০১৮’-এর গেজেট প্রকাশ হয়েছিল। এরপর থেকেই পরিবহন মালিক-শ্রমিক নেতারা আইনের বিভিন্ন ধারা নিয়ে আপত্তি জানিয়ে আসছিলেন। তাদের আপত্তির মুখে আইনটি কার্যকর করা যাচ্ছিল না। তাদের দাবি, সড়ক দুর্ঘটনায় মৃত্যুর ঘটনার মামলায় নতুন আইনে শাস্তির মাত্রা ‘অযৌক্তিক’ বেশি।</p>
      <p>এরপর গত ২৫ সেপ্টেম্বর পরিবহন মালিক ও শ্রমিক নেতাদের সঙ্গে উপ-কমিটির সভা শেষে স্বরাষ্ট্রমন্ত্রী আসাদুজ্জামান খান কামাল ও আইনমন্ত্রী আনিসুল হক আইন সংশোধনের সুপারিশ সম্বলিত একটি প্রতিবেদন জাতীয় সড়ক নিরাপত্তা কাউন্সিলের কাছে দেবেন বলে জানিয়েছিলেন। তবে পরে সড়ক পরিবহন ও সেতুমন্ত্রী ওবায়দুল কাদের আইনটি সংশোধনের প্রস্তাব নাকচ করে দেন। এরপরই আইনটি কার্যকরের তারিখ ঘোষণা হয়। গেজেট অনুযায়ী আগামী আজ থেকে সড়ক পরিবহন আইন কার্যকর করার ক্ষেত্রে আর কোন বাধা রইল না।</p>
      <p>উদ্দেশ্যমূলক হত্যা প্রমাণিত হলে মৃত্যুদন্ড</p>
      <p>সড়ক পরিবহন আইনে উল্লেখযোগ্য বিষয়গুলো হচ্ছে- ৯৮ ধারায় সর্বোচ্চ তিন বছরের কারাদন্ডের বিধান রয়েছে। আর গাড়ি চালিয়ে উদ্দেশ্যপ্রণোদিতভাবে হত্যা করলে বা ইচ্ছাকৃত দুর্ঘটনায় প্রাণহানির ক্ষেত্রে ৩০২ ধারা অনুযায়ী মৃত্যুদন্ডের বিধান রাখা হয়েছে। এক্ষেত্রে সংঘটিত দুর্ঘটনায় তদন্ত কমিটির প্রতিবেদন সাপেক্ষে নির্ধারণ করা হবে দুর্ঘটনার প্রকৃতি। প্রতিবেদনে উদ্দেশ্যপ্রণোদিত হত্যাকান্ডের প্রমাণ পেলে দন্ডবিধির ৩০২ ধারায় মামলা হবে। এই ধারায় শাস্তি সর্বোচ্চ মৃত্যুদন্ড।</p>
      <p>বেপরোয়া গাড়ি চালালে পাঁচ বছরের দন্ড</p>
      <p>সড়ক দুর্ঘটনার পর তদন্ত প্রতিবেদনে বেপরোয়া গাড়ি চালানোর কারণে হতাহতের প্রমাণ পাওয়া গেলে, সড়ক পরিবহন আইনের ১০৩ ধারায় মামলা হবে। এই ধারায় সর্বোচ্চ শাস্তি হবে পাঁচ বছর জেল অথবা অর্থদন্ড অথবা উভয় দন্ড হতে পারে। অর্থদন্ডের পরিমাণ আদালত নির্ধারণ করবে। নতুন এই আইনের বিষয়ে শ্রমিকদের দাবি ছিল সড়ক পরিবহন আইনের সব ধারা জামিনযোগ্য করতে হবে। সড়ক দুর্ঘটনায় শ্রমিকের কারাদন্ডের মেয়াদ পাঁচ বছরের বিধান বাতিল করতে হবে। ড্রাইভিং লাইসেন্স পেতে শিক্ষাগত যোগ্যতা অষ্টম শ্রেণীর বদলে পঞ্চম শ্রেণী করতে হবে। আর উদ্দেশ্যপ্রণোদিত বা ইচ্ছাকৃত দুর্ঘটনার ক্ষেত্রে মৃত্যুদন্ডের বিধানেও পরিবর্তন আনতে হবে। গাড়ি চালানোর সময় মোবাইল ফোন ব্যবহার করা যাবে না। মোবাইল ফোন ব্যবহার করলে এক মাসের কারাদন্ড ও পাঁচ হাজার টাকা জরিমানা করা হবে।</p>
      <p>নিরাপদ সড়ক চাই এর প্রতিষ্ঠাতা চেয়ারম্যান ইলিয়াস কাঞ্চন বলেন, নতুন আইনে সাজা বা অনেক বিষয় আমাদের চাওয়া অনুযায়ী হয়নি। তারপরও যা আছে তা অতীতের চেয়ে অনেক ভাল। তিনি বলেন, অতীতে মালিক-শ্রমিক সংগঠনগুলো আন্দোলন করে আইনকে দুর্বল করে দিয়েছে। সরকার সাহস করে সড়ক দুর্ঘটনার দায়ে সাজা বাড়িয়েছে। পরবর্তী সময়ে যাতে এটা পরিবর্তন না হয়ে যায়, সেটাই আশা করছেন তিনি। তিনি বলেন, সড়ক নিরাপত্তা আইন-২০১৮ বাস্তবায়ন হলে সড়কে দুর্ঘটনা কমবে বলে আমরা আশাবাদী।</p>
      <p>আইন কার্যকর করতে বিআরটিএ’র প্রস্তুতি</p>
      <p>৭৯ বছরের পুরনো আইনের ভিত্তিতে তৈরি মোটরযান অধ্যাদেশ বাতিল করে আজ শুক্রবার থেকে সারাদেশে কার্যকর হচ্ছে আলোচিত সড়ক পরিবহন আইন-২০১৮। এই আইনে সংশ্লিষ্ট অপরাধের ক্ষেত্রে গুরুদন্ড নিশ্চিত হবে। বাংলাদেশ সড়ক পরিবহন কর্তৃপক্ষ (বিআরটিএ) ও পুলিশসহ আইন প্রয়োগকারী সংস্থার শীর্ষ কর্মকর্তারা বলছেন, নতুন আইন কার্যকর করতে প্রস্তুতি নেয়া হয়েছে। ইতোমধ্যে পরিবহন নিয়ন্ত্রণ সংস্থা বিআরটিএ’র পক্ষ থেকে আইন কার্যকর করতে গণমাধ্যমে বিজ্ঞপ্তি প্রকাশ করা হয়েছে।</p>
      <p>১ নবেম্বর থেকে সড়ক পরিবহন আইন-২০১৮ কার্যকর করার জন্য গত ২২ অক্টোবর প্রজ্ঞাপন জারি হয়। এরপর বিআরটিএ থেকে আইনটি কার্যকর করতে সকলের কাছে অনুরোধ জানিয়ে বিজ্ঞপ্তি প্রচার শুরু হয়েছে। এতে বলা হচ্ছে, ‘আইন মেনে চালাবো গাড়ি, নিরাপদে ফিরব বাড়ি’। বিআরটিএ চেয়ারম্যান ড. কামরুল আহসান এরই মধ্যে সংশ্লিষ্ট নির্বাহী ম্যাজিস্ট্রেটদের আইন কার্যকর করতে নির্দেশনা দিয়েছেন বলে জানা গেছে।</p>
      <p>জানা গেছে, নতুন আইন তফসিলভুক্ত করতে স্বরাষ্ট্র মন্ত্রণালয়ে চিঠি দিয়েছে সড়ক পরিবহন ও মহাসড়ক বিভাগ। বিধিমালা প্রণয়নের কাজও চলছে। বিধিমালা প্রণয়নে সড়ক পরিবহন ও মহাসড়ক বিভাগের একজন অতিরিক্ত সচিবের নেতৃত্বে একটি দল কাজ করছে।</p>
      <p>আইন অমান্য করলেই পয়েন্ট কাটা যাবে</p>
      <p>নতুন সড়ক আইনে শিক্ষানবিস লাইসেন্স ছাড়া কর্তৃপক্ষের দেয়া যে কোন লাইসেন্সের বিপরীতে ১২ পয়েন্ট দেয়া থাকবে। দোষ করলে তা কাটা যাবে। লালবাতি অমান্য, ওভারটেক, গতিসীমা অমান্য, বিপরীত দিক থেকে গাড়ি চালানো, ওজনসীমা লঙ্ঘন, নেশাগ্রস্ত হয়ে গাড়ি চালালে পয়েন্ট কাটা যাবে চালকের। এ বিধান আগে ছিল না।</p>
      <p>ড্রাইভিং লাইসেন্স না থাকলে চালকের নিয়োগ নয়</p>
      <p>নতুন আইনে বৈধ চালক ছাড়া নিয়োগ না দেয়ার বিধান আবারও যুক্ত করে বলা হয়েছে, কারও ড্রাইভিং লাইসেন্স না থাকলে তাকে চালক হিসেবে নিয়োগ দেয়া যাবে না। বাংলাদেশ শ্রম আইন-২০০৬ অনুসারে, লিখিতভাবে চুক্তি সম্পাদন ও নিয়োগপত্র ছাড়া কোন ব্যক্তি বা প্রতিষ্ঠান কোন ব্যক্তিকে গণপরিবহনের চালক নিয়োগ করতে পারবে না। নিয়োগপ্রাপ্ত চালক তার কাগজপত্র গাড়িতে প্রদর্শন করবেন। এ ছাড়া কন্ডাক্টর লাইসেন্স ছাড়া নিয়োগ করা যাবে না বলে বিধান করা হয়েছে।</p>
      <p>কর্তৃপক্ষ ছাড়া কোন ব্যক্তি বা প্রতিষ্ঠান বা সমিতি ড্রাইভিং লাইসেন্স তৈরি, প্রদান ও নবায়ন করলে শাস্তি অনধিক দুই বছর। এছাড়াও ছয় মাসের জেল বা এক থেকে পাঁচ লাখ টাকা পর্যন্ত জরিমানা বা উভয় দন্ডের বিধান রয়েছে। নিবন্ধন ছাড়া গাড়ি চালালে অনধিক ছয় মাসের জেল বা অনধিক ৫০ হাজার টাকা জরিমানা বা উভয় দন্ডের বিধান রয়েছে।</p>
      <p>ঝুঁকিপূর্ণ গাড়ি চালালে ছয় মাসের দন্ড</p>
      <p>নতুন আইনে ফিটনেস সনদ ছাড়া বা মেয়াদ পেরনো ফিটনেস সনদ ব্যবহার করে ইকোনমিক লাইফ অতিক্রান্ত বা ফিটনেসের অনুপযোগী, ঝুঁকিপূর্ণ গাড়ি চালালে ছয় মাসের জেল বা অনধিক ২৫ হাজার টাকা অর্থদন্ড বা উভয় দন্ড দেয়া হবে। এ ছাড়া আরও কয়েকটি ক্ষেত্রে আগের তুলনায় শাস্তি বাড়ানো হয়েছে।</p>
      <p>সড়ক পরিবহন ও মহাসড়ক বিভাগের সচিব নজরুল ইসলাম বলেছেন, এই আইনের দাড়ি কমা সংশোধন করা হয়নি। শাস্তি বেশি বলেই এটি বাস্তবায়নে বাধা তৈরির চেষ্টা করা হয়েছিল। বাংলাদেশ সড়ক পরিবহন শ্রমিক ফেডারেশনের সাধারণ সম্পাদক ওসমান আলী বলেন, অকারণে পরিবহন শ্রমিকরা কেন জরিমানা দেবে? এ আইন করা হয়েছে চালকদের শায়েস্তা করার জন্য। বিধিমালা না করেই এ আইন কার্যকর করা উচিত হবে না।</p>
      <p>এক নজরে শাস্তি-জরিমানা</p>
      <p>অবহেলায় গাড়ি চালানোতে গুরুতর আহত বা প্রাণহানিতে সর্বোচ্চ পাঁচ বছর কারাদন্ড বা অনধিক পাঁচ লাখ টাকা জরিমানা বা উভয় দন্ড। লেন ভঙ্গ ও হেলমেট ব্যবহার না করায় অনধিক ১০ হাজার টাকা জরিমানা। ড্রাইভিং লাইসেন্স ছাড়া গাড়ি চালানোয় ছয় মাসের জেল ও ২৫ হাজার টাকা বা উভয় দন্ড। নিবন্ধন ছাড়া গাড়ি চালানোয় ছয় মাসের জেল বা ৫০ হাজার টাকা বা উভয় দন্ড। ফিটনেসবিহীন গাড়ি চালানোয় ছয় মাসের জেল বা ২৫ হাজার টাকা বা উভয় দন্ড। নারী, শিশু, প্রতিবন্ধী ও বয়োজ্যেষ্ঠ যাত্রীর জন্য সংরক্ষিত আসনে অন্য কোন যাত্রী বসলে এক মাসের কারাদ- বা পাঁচ হাজার টাকা জরিমানা বা উভয় দন্ড দেয়া হবে।</p>
      <p>নেশা করলেই তিন মাসের দন্ড ও জরিমানা</p>
      <p>চালকদের বিরুদ্ধে নেশাগ্রস্ত থাকার অভিযোগ দীর্ঘদিনের। ইতোমধ্যে নেশাগ্রস্ত চালকদের শনাক্ত করতে পুলিশের পক্ষ থেকে বিভিন্ন মহাসড়কে অভিযান শুরু হয়েছে। এ্যালকোহল ডিটেক্টর যন্ত্র চালকদের মুখে দিলেই মাত্র চার সেকেন্ডে মাদকাসক্ত কিনা তা শনাক্ত করা সম্ভব হচ্ছে।</p>
      <p>সড়ক পরিবহন আইন বলছে, মদপান করে বা নেশাজতীয় দ্রব্য খেয়ে গাড়ি চালালে, সহকারীকে দিয়ে গাড়ি চালালে, উল্টো দিকে গাড়ি চালালে, নির্ধারিত স্থান ছাড়া অন্য স্থানে গাড়ি থামিয়ে প্রতিবন্ধকতা সৃষ্টি, চালক ছাড়া মোটরসাইকেলে একজনের বেশি সহযাত্রী ওঠালে, মোটরসাইকেলের চালক ও সহযাত্রীর হেলমেট না থাকলে, ছাদে যাত্রী বা পণ্য বহন, সড়ক বা ফুটপাথে গাড়ি সারানোর নামে যানবাহন রেখে পথচারীদের চলাচলে বাধা সৃষ্টি, ফুটপাথের ওপর দিয়ে কোন মোটরযান চলাচল করলে সর্বোচ্চ তিন মাস কারাদন্ড বা ৩৫ হাজার টাকা জরিমানা বা উভয় দন্ড প্রস্তাব করা হয়েছে।</p>
      <p>মনিটরিং জরুরী</p>
      <p>সড়ক পরিবহন আইন বাস্তবায়ন বিষয়ে পরিবহন বিশেষজ্ঞ বাংলাদেশ প্রকৌশল বিশ্ববিদ্যালয়ের (বুয়েট) অধ্যাপক সামছুল হক বলেন, আমাদের দেশে নতুন উদ্যোগ বাস্তবায়নে আগ্রহ ব্যাপক থাকে। কিন্তু সমস্যা দেখা দেয় পরবর্তী রক্ষণাবেক্ষণ ও মনিটরিংয়ে। চালকরা পাঁচ ঘণ্টা চালানোর পর বিরতি পাবেন কিনা এই মনিটরিং কে করবে সেটা নির্ধারণ করা জরুরী। অবকাঠামো দিয়ে সিস্টেমের দুর্বলতা ঢাকা যায় না। তিনি আরও বলেন, মালিকপক্ষ চালকদের বিশ্রাম নেয়ার সুবিধা নিশ্চিত করছে কিনা সেটা দেখতে হবে। নয়ত রুটি-রুজির জন্য চালকরা বাধ্য হবেন বিশ্রাম ছাড়াই চালাতে। আর এসব বিশ্রামাগার পরিণত হবে মাদকসেবী, জুয়াড়িদের আড্ডাখানায়।</p>
      <p>নৌ, সড়ক ও রেলপথ রক্ষা জাতীয় কমিটির সাধারণ সম্পাদক আশীষ কুমার দে বলেন, দীর্ঘদিন পরে হলেও সড়ক দুর্ঘটনা রোধে একটি কার্যকর আইনের বাস্তবায়ন শুরু হচ্ছে। কিন্তু তদারকি না থাকলে ভাল ফল মিলবে না। কমবে না সড়ক দুর্ঘটনা। তাই আইনটি বাস্তবায়নে সব পক্ষকে গুরুত্ব সহকারে দায়িত্ব পালন করতে হবে বলেও মনে করেন তিনি।</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696248/%DA%A9%D8%B4%D9%81-276-%D8%B3%D9%84%D8%A7%D8%AD-%D8%AC%D9%86%DA%AF%DB%8C-%D9%88-%D8%B4%DA%A9%D8%A7%D8%B1%DB%8C-%D8%BA%DB%8C%D8%B1%D9%85%D8%AC%D8%A7%D8%B2-%D8%AF%D8%B1-%D8%AE%D9%88%D8%B2%D8%B3%D8%AA%D8%A7%D9%86-%D8%AF%D8%B3%D8%AA%DA%AF%DB%8C%D8%B1%DB%8C-213-%D9%86%D9%81%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="کشف 276 سلاح جنگی و شکاری غیرمجاز در خوزستان/ دستگیری 213 نفر"/>
    <meta property="og:description" content="فرمانده انتظامی خوزستان از کشف ۲۷۶ قبضه سلاح جنگی و شکاری غیرمجاز با اجرای طرح چهار روزه جمع‌آوری سلاح و مهمات در سطح استان خبر داد."/>
  </head>
  <body>
    <article>
      <h1>کشف 276 سلاح جنگی و شکاری غیرمجاز در خوزستان/ دستگیری 213 نفر</h1>
      <address><time datetime="2019-11-01T00:00:00+00:00">01 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/10/1032356_605.jpg"/>
      </figure>
      <p>فرمانده انتظامی خوزستان از کشف ۲۷۶ قبضه سلاح جنگی و شکاری غیرمجاز با اجرای طرح چهار روزه جمع‌آوری سلاح و مهمات در سطح استان خبر داد.</p>
      <p>به گزارش ایسنا، سردار حیدر عباس‌زاده با اشاره به مبارزه با دارندگان سلاح غیرمجاز، عاملان خرید و فروش سلاح و مهمات غیرمجاز و عاملان تیراندازی‌ها، اظهار کرد: در راستای ارتقای امنیت عمومی خوزستان، طرح جمع‌آوری سلاح و مهمات غیرمجاز با برنامه‌ریزی‌های مناسب و ارائه راهکارهای اجرایی، دستورات عملیاتی به پلیس اطلاعات و امنیت عمومی استان ابلاغ شد.</p>
      <p>وی افزود: پلیس اطلاعات امنیت عمومی با همکاری سایر یگان‌ها و پلیس‌های تخصصی و تلاش مستمر در سطح خوزستان در چهار روز گذشته با هماهنگی قضائی طی چندین عملیات پی در پی ۲۱۳ نفر از عاملان تیراندازی‌ها و دارندگان سلاح غیرمجاز را شناسایی و دستگیر کردند.</p>
      <p>عباس‌زاده تصریح کرد: در بازرسی از مخفیگاه متهمان، ۴۲ قبضه سلاح جنگی و ۲۳۴ قبضه سلاح شکاری و در مجموع ۲۷۶ قبضه سلاح غیرمجاز به همراه ۲ هزار و ۱۱۳ عدد انواع فشنگ کشف شد.</p>
      <p>فرمانده انتظامی خوزستان با اشاره به معرفی متهمان به مراجع قضائی، خاطرنشان کرد: نیروی انتظامی خوزستان مصمم است در مقابله با خرید و فروش سلاح، دارندگان سلاح‌های غیرمجاز و عاملان تیراندازی برخورد جدی داشته تا محیط را برای متخلفان ناامن کنند و این اقدامات برای آحاد مردم آرامش در پی داشته باشد.</p>
    </article>
  </body>
</html>
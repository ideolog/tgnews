<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/tenis/vesti/novak-vec-gleda-ka-dimitrovu-dobar-je-ali-sad-imam-mnogo-samopouzdanja/341338"/>
    <meta property="og:site_name" content="MozzartSport"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="Novak već gleda ka Dimitrovu: Dobar je, ali sad imam mnogo samopouzdanja"/>
    <meta property="og:description" content="Đoković vodi 8:1 protiv bugarskog tenisera"/>
  </head>
  <body>
    <article>
      <h1>Novak već gleda ka Dimitrovu: Dobar je, ali sad imam mnogo samopouzdanja</h1>
      <h2>Đoković vodi 8:1 protiv bugarskog tenisera</h2>
      <address>
        <time datetime="2019-11-01T00:00:00+00:00">01 Nov 2019</time>
      </address>
      <p>Uragan <b>Novak Đoković</b> je uhvatio <b>Stefanosa Cicipasa</b> i samleo ga usred Bersija. Mladi Grk je vodio 2:1 u pobedama ove godine protiv srpskog asa, ali danas je video ono <b>Đokovićevo</b> lice protiv kojeg niko ne može da igra.</p>
      <p>Za manje od sat vremena <a href="https://mozzartsport.com/tenis/vesti/dokovic-se-igrao-sa-cicipasom/341335">Novak je pregazio Cicipasa – 6:1, 6:2</a> i plasirao se u polufinale mastersa u Parizu. Iako je bio fantastičan na terenu, <b>Đoković</b> nije mnogo pričao na tu temu odmah posle meča.<br/>„<b>Bio je ovo mnogo dobar meč za mene. Uvek, svake nedelje, svake godine, sjajno je igrati u Parizu</b>“, rekao je <b>Novak</b>.</p>
      <p>Na pretposlednjoj stepenici pred finale <b>Đokovića</b> će čekati <b>Grigor Dimitrov</b>. Bugarski teniser ima velike uspone i padove u karijeri, ali na ovom turniru u Parizu igra odlično i došao je do polufinala.<br/>„<b>Jasno je da će biti veoma težak meč za mene. Izuzetno poštujem Dimitrova, veoma je talentovan i mnogo brz. Ali, posle ove igre danas, imam mnogo samopouzdanja</b>“, poručio je <b>Đoković</b> koji vodi 8:1 u pobedama protiv <b>Dimitrova</b>.</p>
      <p><b>Novak</b> se bori da ostane broj 1 na kraju godine i time izjednači rekord <b>Pita Samprasa</b>, koji je šest puta bio najbolji teniser u godini.</p>
      <p><b>Foto</b>: <i>Reuters</i></p>
    </article>
  </body>
</html>
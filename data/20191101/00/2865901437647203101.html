<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/sta-partizan-dobija-sa-belom/341339"/>
    <meta property="og:site_name" content="MozzartSport"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="Šta Partizan dobija sa Belom?"/>
    <meta property="og:description" content="Solidan šut, preuzimanje u odbrani i igru u tranziciji pre svega"/>
  </head>
  <body>
    <article>
      <h1>Šta Partizan dobija sa Belom?</h1>
      <h2>Solidan šut, preuzimanje u odbrani i igru u tranziciji pre svega</h2>
      <address><time datetime="2019-11-01T00:00:00+00:00">01 Nov 2019</time> by <a rel="author">Strahinja Klisarić</a></address>
      <p>
        <b>Partizan je na svom zvaničnom sajtu potvrdio da je Džejms Bel potpisao i postao novi član crno-belih.</b>
      </p>
      <p>Tražio je Parni valjak pojačanje na poziciji beka još od letos, posle dobrih rezultata nije žurio sa dovođenjem igrača, vremenom se uvidelo da je potreban igrač u ekipi koji će da igra na pozicijama i dva i tri, posle ne tako sjajnih igara <b>Žanisa Pejnersa</b>, pa je sa te strane gledano <b>Bel </b>logično rešenje.</p>
      <p>Radi se o krilnom košarkašu koji je bio diplomac prestižnog Univerziteta Vilanova. Započeo je seniorsku karijeru u Kremoni, da bi potom igrao i za Nansi, Hapoel Holon, Darušafaku i abaligaše, Cedevitu i Budućnost. Igrajući za Darušafaku, Bel je 2018. godine osvojio Evrokup, dok je u dresu Budućnosti, minule sezone osvojio nacionalno prvenstvo i kup Crne Gore.</p>
      <figure>
        <img src="https://mozzartsport.com/upload/CKEditor/01.11.2019/770x200-PFK.png"/>
      </figure>
      <p><b>Bel </b>je visok 196 centimetara i mogao bi da pomogne crno-belima pre svega sa šutem za tri poena što je bila varljiva kategorija kod crno-belih do sada. Recimo, protiv Limoža su ubacili samo četiri iz 18 pokušaja.</p>
      <p>Voli <b>Bel </b>često da ostane sam u ćošku i da pripali trojku u situacijama u kojim bi recimo <b>Pejners </b>često oklevao da šutne i pokušavao bi da uđe u reket i proba tako da nastavi akciju. Svi koji su ga gledali u Darušafaki znaju da se radi o solidnom šuteru i kroz te procente će se najviše ocenjivati njegov učinak u redovima crno-belih.</p>
      <figure>
        <iframe src="https://www.youtube.com/embed/By48vQTEHU4" width="425" height="349" data-service="Youtube" scrolling="no"/>
      </figure>
      <p>Kvalitet mu je što poseduje sposobnost da, kada je to potrebno, sam sebi iskreira situaciju ili za prodor ili za šut za tri poena što mu je takođe plus.</p>
      <p>Po dobrim fizikalijama se uklapa u ekipu crno-belih, može da preuzima i to mu je plus, tako da ako <b>Belov </b>voljni momenat i u tom aspektu bude bio kako treba crno-beli će dosta profitirati.</p>
      <p>
        <b>
          <a href="https://www.mozzartsport.com/kosarka/vesti/dzejms-bel-stize-u-partizan/341332">Džejms Bel stiže u Partizan</a>
        </b>
      </p>
      <p>Voli situacije posle promašaja protivničkih napada, voli da istrči u kontri, a to je pokazao i u Evroligi na utakmicama kao što su bile one protiv CSKA ili Barselone.</p>
      <p>U dresu Budućnosti, u 28 utakmica ABA lige, imao je prosek od 8,3 poena i 2,7 skokova i 1,1 asistencije. Nije to neki spektakl, ali ako ga trojke budu išle mogao bi mnogo da pomogne crno-belima.</p>
      <figure>
        <iframe src="https://www.youtube.com/embed/-4bqHrqtGPc" width="425" height="349" data-service="Youtube" scrolling="no"/>
      </figure>
      <p>Partizan dovodi igrača koji je slobodan, početak je novembra, biće mu potrebno malo vremena da se navikne, ali mnogo toga će, kada se podvuče crta, zavisiti od njegove igre u odbrani i šuta za tri poena. On mu je varirao tokom karijere, a dok je igrao za  Cedevitu u Evrokupu je imao 36,2%. </p>
      <p>Najbolje procente u Evrokupu imao je igrajući za Nansi - 41,7%, a u Darušafaki ispod 30%. Videćemo u kakvoj će formi biti u crno-belom dresu.</p>
      <p>Kao osvajač Evrokupa ima pedigre, a Partizan je sa njim ove sezone dobio dodatnu snagu i "meso" na parketu. Ako se to sve uigra, neće protivnicima biti lako da napadaju odbranu koja je i bez <b>Bela </b>delovalo prilično solidno u dosadašnjem delu sezone.</p>
      <p>Igrao je u ABA ligi, poznaje ovo podneblje, a sa tim bi i period adaptacije trebalo da prođe brže. Partizan je od večeras još snažniji. Nova dobra vest za pristalice crno-belih.</p>
      <figure>
        <img src="https://mozzartsport.com/upload/CKEditor/01.11.2019/BELLLLLLLLLLL%20(1).jpg"/>
      </figure>
      <figure>
        <iframe src="https://www.youtube.com/embed/pBoAuusV3v4" width="425" height="349" data-service="Youtube" scrolling="no"/>
      </figure>
      <figure>
        <img src="https://mozzartsport.com/upload/CKEditor/01.11.2019/nnnnnnnnnnnnnnnnn.png"/>
      </figure>
      <p>FOTO: KK Partizan</p>
    </article>
  </body>
</html>
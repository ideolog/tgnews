<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696283/%D9%86%D8%A7%DB%8C%D8%A8%E2%80%8C%D8%B1%D8%A6%DB%8C%D8%B3-%D8%A7%D9%88%D9%84-%D8%A7%D8%AA%D8%AD%D8%A7%D8%AF%DB%8C%D9%87-%D9%85%D8%B4%D8%A7%D9%88%D8%B1%D8%A7%D9%86-%D8%A7%D9%85%D9%84%D8%A7%DA%A9-%DA%A9%D8%A7%D9%87%D8%B4-15-%D8%AF%D8%B1%D8%B5%D8%AF%DB%8C-%D9%82%DB%8C%D9%85%D8%AA-%D9%85%D8%B3%DA%A9%D9%86-%D8%AA%D8%A7-%D9%BE%D8%A7%DB%8C%D8%A7%D9%86-%D8%B3%D8%A7%D9%84-%D8%A8%D8%A7%D8%B2%D8%A7%D8%B1-%D9%85%D8%B3%DA%A9%D9%86-%D8%AA%D8%A7-%D8%AE%D8%B1%D8%AF%D8%A7%D8%AF-%D8%B3%D8%A7%D9%84-99-%D8%AF%D8%B1-%D8%B1%DA%A9%D9%88%D8%AF-%D8%BA%DB%8C%D8%B1%D8%AA%D9%88%D8%B1%D9%85%DB%8C-%D8%A8%D9%87-%D8%B3%D8%B1-%D8%AE%D9%88%D8%A7%D9%87%D8%AF-%D8%A8%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="نایب‌رئیس اول اتحادیه مشاوران املاک: کاهش 15 درصدی قیمت مسکن تا پایان سال/ بازار مسکن تا خرداد سال 99 در رکود غیرتورمی به سر خواهد برد"/>
    <meta property="og:description" content="حسام عقبایی گفت: اطلاعات و آماری که دفتر برنامه‌ریزی و اقتصاد مسکن وزارت راه و شهرسازی در قالب یک گزارش ارائه می‌دهد، از جانب اتحادیه مشاوران املاک به دست آمده و بر همین اساس، آماری را که در خصوص افزایش قیمت در منطقه یک تهران ارائه داده‌اند کاملاً رد می‌کنم و این آمار غلط است."/>
  </head>
  <body>
    <article>
      <h1>نایب‌رئیس اول اتحادیه مشاوران املاک: کاهش 15 درصدی قیمت مسکن تا پایان سال/ بازار مسکن تا خرداد سال 99 در رکود غیرتورمی به سر خواهد برد</h1>
      <address><time datetime="2019-11-01T00:00:00+00:00">01 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/10/1032425_376.jpg"/>
      </figure>
      <p>حسام عقبایی گفت: اطلاعات و آماری که دفتر برنامه‌ریزی و اقتصاد مسکن وزارت راه و شهرسازی در قالب یک گزارش ارائه می‌دهد، از جانب اتحادیه مشاوران املاک به دست آمده و بر همین اساس، آماری را که در خصوص افزایش قیمت در منطقه یک تهران ارائه داده‌اند کاملاً رد می‌کنم و این آمار غلط است.</p>
      <p>به گزارش اعتماد آنلاین؛ دفتر برنامه‌ریزی و اقتصاد مسکن وزارت راه و شهرسازی طی گزارشی از کاهش قیمت مسکن در 11 منطقه تهران و همچنین افزایش قیمت مسکن در منطقه یک تهران خبر داد. حسام عقبایی، نایب‌رئیس اول اتحادیه مشاوران املاک، در خصوص این گزارش و وضعیت بازار مسکن به خبرنگار اقتصادی اعتمادآنلاین گفت: گزارش دفتر برنامه‌ریزی و اقتصاد مسکن وزارت راه و شهرسازی درباره افزایش قیمت مسکن در منطقه یک تهران را کاملاً رد می‌کنم. دفتر برنامه‌ریزی از سال 94 بنا داشته در حوزه مسکن سامانه‌ای راه‌اندازی کند که وزارت راه و شهرسازی تاکنون برای تشکیل این سامانه با مشکل روبه‌رو بوده و نتوانسته آن را راه‌ بیندازد.</p>
      <p>نایب‌رئیس اتحادیه اول مشاوران املاک افزود: اطلاعات و آماری که دفتر برنامه‌ریزی و اقتصاد مسکن وزارت راه و شهرسازی در قالب یک گزارش ارائه می‌دهد، از جانب اتحادیه مشاوران املاک به دست آمده و بر همین اساس، آماری را که در خصوص افزایش قیمت در منطقه یک تهران ارائه داده‌اند کاملاً رد می‌کنم و این آمار غلط است.</p>
      <p>عقبایی توضیح داد: منطقه یک تهران یکی از مناطقی است که بیشترین کاهش قیمت را داشته است. این آمار منتشرشده کاملاً برعکس حقایق موجود است، به این دلیل که این دفتر منبع اطلاعاتی برای انتشار این آمار ندارد. منبع اطلاعاتی مرکز اطلاعات وزارت راه و شهرسازی، کد رهگیری اتحادیه املاک است. با وجود تصویب مجلس، این وزارتخانه نزدیک به چهار سال است سامانه را راه‌اندازی نکرده است.</p>
      <p>
        <b>کاهش 40 درصدی قیمت مسکن در شهرهای بزرگ تحقق یافته است</b>
      </p>
      <p>این مقام مسئول در حوزه مسکن در مورد وضعیت بازار در مهرماه و پاییز 98 گفت: وضعیت بازار مسکن از رکود تورمی وارد رکود غیرتورمی شده است. کاهش 40 درصدی قیمت مسکن در واحدهای بزرگ در شهرهای بزرگ تحقق پیدا کرده است. منطقه یک تهران که در گزارش دفتر برنامه‌ریزی اقتصاد مسکن وزارت راه و شهرسازی اعلام شده افزایش قیمت داشته، با کاهش 40 درصدی قیمت‌ها مواجه بوده است.</p>
      <p>
        <b>قیمت مسکن در واحدهای کوچک تا 30 درصد کاهش یافته است</b>
      </p>
      <p>او ادامه داد: در مناطق جنوبی و در واحدهای کوچک در شهر تهران و شهرهای بزرگ کاهش قیمت مسکن تا میزان 30 درصد تحقق یافته است. پیش‌بینی بازار در پاییز و در زمستان 98 بدین گونه است که رکود غیرتورمی همچنان ادامه دارد. بازار مسکن یک بازار مقاوم، و تاثیرپذیری و تاثیرگذاری‌اش مدت‌دار است. در تاریخ معاملات بازار مسکن دیده نشده که بازار مسکن ظرف مدت یک یا 2 ماه زیر و رو شود، مگر اینکه پروسه زمانی طولانی‌ای را طی کند.</p>
      <p>نایب‌رئیس اتحادیه مشاوران املاک گفت: بازار مسکن تا خردادماه سال 99 در یک رکود غیرتورمی به سر خواهد برد و میزان معاملات افزایش نخواهد یافت. در مورد قیمت مسکن در این بازار احتمال کاهش 15 درصد دیگر تا پایان سال وجود دارد. تورم داخل کشور بین 40 تا 45 درصد و رشد قیمت مسکن سه برابر تورم حاکم در کشور است. قیمت مسکن باید آن‌قدر کاهش پیدا کند تا حداقل به نرخ تورم نزدیک شود.</p>
      <p>عقبایی ادامه داد: رشد قیمت مسکن به صورت نامتعارف، سوداگرانه و جهشی بوده است. مقاومت مالکان و آنها که واحدهای نوساز دارند بی‌سرانجام است و باید قیمت‌ها را به قیمت‌های واقعی نزدیک کنند. البته گفتنی است که بنا نیست این اشخاص در مورد کاهش قیمت املاک خود دچار ضرر شوند بلکه باید به سود کمتر رضایت دهند. صاحبان واحدهای مسکونی که در برابر فروش املاک خود مقاومت می‌کنند باید به سود حداقلی که نزدیک به سه برابر سود بانکی است قانع شوند و نسبت به فروش املاک خود اقدام کنند.</p>
      <p>این فعال بازار مسکن در پایان گفت: برای بازار مسکن در پاییز و زمستان 98 و بهار 99 رکود غیرتورمی توأم با عمق رکود، کاهش معاملات و نهایتاً روند نزولی قیمت مسکن پیش‌بینی می‌کنم.</p>
    </article>
  </body>
</html>
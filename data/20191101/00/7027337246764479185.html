<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696241/%D8%AA%D8%B1%D8%A7%D9%85%D9%BE-%D8%AD%D8%A7%D8%B6%D8%B1%D9%85-%D9%85%D8%AA%D9%86-%D9%85%DA%A9%D8%A7%D9%84%D9%85%D9%87-%D8%A8%D8%A7-%D9%86%D8%AE%D8%B3%D8%AA%E2%80%8C%D9%88%D8%B2%DB%8C%D8%B1-%D8%A7%D9%88%DA%A9%D8%B1%D8%A7%DB%8C%D9%86-%D8%B1%D8%A7-%D8%B9%D9%84%D9%86%DB%8C-%DA%A9%D9%86%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="ترامپ: حاضرم متن مکالمه با نخست‌وزیر اوکراین را علنی کنم"/>
    <meta property="og:description" content="رئیس‌جمهوری آمریکا می‌گوید حاضر است برای روشن شدن اذهان عمومی، متن مکالمه دردسرسازی که با نخست‌وزیر اوکراین داشته و او را تا پای استیضاح پیش برده، افشا کند."/>
  </head>
  <body>
    <article>
      <h1>ترامپ: حاضرم متن مکالمه با نخست‌وزیر اوکراین را علنی کنم</h1>
      <address><time datetime="2019-11-01T00:00:00+00:00">01 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/10/1032349_893.jpg"/>
      </figure>
      <p>رئیس‌جمهوری آمریکا می‌گوید حاضر است برای روشن شدن اذهان عمومی، متن مکالمه دردسرسازی که با نخست‌وزیر اوکراین داشته و او را تا پای استیضاح پیش برده، افشا کند.</p>
      <p>به گزارش خبرگزاری مهر، دونالد ترامپ رئیس جمهوری آمریکا در مصاحبه با «واشنگتن اگزماینر» با اشاره به پرونده اوکراین گیت و استیضاح خود مدعی شد: اینها همه به خاطر مکالمه تلفنی است که مکالمه خوبی هم بود. یک وقتی، می‌نشینم؛ شاید هم در یک برنامه زنده تلویزیونی و رونوشت این مکالمه را قرائت می‌کنم تا مردم آن را بشنوند.</p>
      <p>وی افزود: همه می‌دانند که کار اشتباهی انجام نداده‌ام و به هر حال اتهامات علیه من در مقایسه با آنچه به ۳ رئیس‌جمهوری اسبق آمریکا شامل بیل کلینتون، ریچارد نیکسون و اندرو جانسون نسبت دادند؛ ناچیز است.</p>
      <p>ترامپ همچنین از عدم تمایل برای مشارکت در روند استیضاح سخن گفت و مدعی شد این اوضاع را برای دیگر رؤسای جمهوری آمریکا دشوار می‌کند.</p>
      <p>وی همچنین از شهادت «تیم موریسون» مقام سابق کاخ سفید مبنی بر اینکه در مکالمه تلفنی مذکور به هیچ موضوع نگران‌کننده و نامشروعی پرداخته نشده است، ابراز رضایت کرد.</p>
      <p>گفتنی است روز گذشته مجلس نمایندگان آمریکا با تصویب روند استیضاح دونالد ترامپ امکان تحقیقات برای استیضاح رئیس جمهوری آمریکا را میسر ساخت.</p>
      <p>این قطعنامه با ۲۳۲ رأی موافق مقابل ۱۹۶ رأی مخالف به تصویب رسید.</p>
      <p>روند تحقیقات مجلس نمایندگان در مورد این‌که آیا رئیس‌جمهوری باید استیضاح شود یا نه، به مکالمه تلفنی ترامپ با ولادیمیر زلنسکی، رئیس‌جمهوری اوکراین باز می‌گردد؛ در جریان آن مکالمه دونالد ترامپ از همتای اوکراینی خواسته «لطفی بکند» و در مورد جو بایدن، از نامزدهای اصلی حزب دموکرات برای رقابت در انتخابات ریاست‌جمهوری ۲۰۲۰، و پسرش، که عضو هیئت مدیره یک شرکت نفت و گاز در اوکراین بود، تحقیق کند. در آن زمان دونالد ترامپ اعطای یک کمک نظامی ۴۰۰ میلیون دلاری به اوکراین را متوقف کرده بود.</p>
      <p>دونالد ترامپ تحقیقات را «قلابی» توصیف کرده و بارها تاکید کرده هیچ عمل نادرست و خلافی از او سرنزده‌ است.</p>
    </article>
  </body>
</html>
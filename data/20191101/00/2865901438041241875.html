<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/tenis/vesti/sapovalov-razbio-monfisa-i-obradovao-beretinija/341345"/>
    <meta property="og:site_name" content="MozzartSport"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="Šapovalov razbio Monfisa i obradovao Beretinija"/>
    <meta property="og:description" content="Kanađanin u polufinalu Pariza, a Italijan ide u London"/>
  </head>
  <body>
    <article>
      <h1>Šapovalov razbio Monfisa i obradovao Beretinija</h1>
      <h2>Kanađanin u polufinalu Pariza, a Italijan ide u London</h2>
      <address>
        <time datetime="2019-11-01T00:00:00+00:00">01 Nov 2019</time>
      </address>
      <p>Jedan pobednik, a dvojica slavljenika! Italijan <b>Mateo Beretini</b> je proslavio pobedu <b>Denisa Šapovalova</b> nad <b>Gaelom Monfisom</b> jednako burno kao mladi kanadski teniser. Reklo bi se da su obojica iz ovog meča izašli kao pobednici.</p>
      <p><b>Šapovalov</b> je razbio <b>Monfisa</b> u Bersiju sa 6:2, 6:2 i plasirao se u polufinale mastersa. Međutim, poraz <b>Monfisa</b> označio je i da je završena borba za osmo, poslednje mesto koje vodi na završni masters u Londonu. Poslednja dvojica kandidata bili su upravo tamnoputi Francuz i Italijan <b>Beretini</b>.</p>
      <p>Da je <b>Monfis</b> pobedio <b>Šapovalova</b> danas, on bi išao u London. Pošto je izgubio, poslednja rezervacija pripala je <b>Beretiniju</b>, koji će nastupom na završnom mastersu upotpuniti najbolju sezonu u karijeri.</p>
      <p>Očekivalo se mnogo više borbe u duelu <b>Šapovalova</b> i <b>Monfisa</b>, ali meč je bio prava teniska „viktorija“. Prvi set je trajao samo 28 minuta i Kanađanin ga je dobio uz dva osvojena brejka. Ništa bolju igru Francuz nije prikazao ni u drugom delu meča. Izgubio je prva dva svoja servis gema i <b>Šapovalov</b> je poveo 4:0, a to je bila prednost koja se ne ispušta.</p>
      <p>Mladi kanadski teniser će se za mesto u finalu boriti sa boljim iz poslednjeg četvrtfinalnog duela, koji čine <b>Rafael Nadal</b> i <b>Žo-Vilfred Conga</b>.</p>
      <p><b>Foto:</b> <i>Reuters</i></p>
    </article>
  </body>
</html>
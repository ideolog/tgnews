<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696279/%D8%A7%D9%85%D8%A7%D9%85-%D8%AC%D9%85%D8%B9%D9%87-%D8%B1%D8%B4%D8%AA-%D8%A7%DA%A9%D8%AB%D8%B1-%D9%85%D8%B1%D8%AF%D9%85-%D9%85%D8%A7-%D8%AE%D9%88%D8%A7%D9%87%D8%A7%D9%86-%D8%AD%D8%AC%D8%A7%D8%A8-%D9%81%D8%A7%D8%B7%D9%85%DB%8C-%D9%87%D8%B3%D8%AA%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="امام جمعه رشت: اکثر مردم ما خواهان حجاب فاطمی هستند"/>
    <meta property="og:description" content="برخی از مادران نیز نسبت به حجاب دختران و عزیزان خود غافل هستند و یا برخی مادران خودشان محجبه هستند اما دخترانشان حجاب مناسبی ندارند."/>
  </head>
  <body>
    <article>
      <h1>امام جمعه رشت: اکثر مردم ما خواهان حجاب فاطمی هستند</h1>
      <address><time datetime="2019-11-01T00:00:00+00:00">01 Nov 2019</time> by <a rel="author">عصر ايران</a></address>
      <p>
        <b>برخی از مادران نیز نسبت به حجاب دختران و عزیزان خود غافل هستند و یا برخی مادران خودشان محجبه هستند اما دخترانشان حجاب مناسبی ندارند.</b>
      </p>
      <figure>
        <img src="https://cdn.asriran.com/files/fa/news/1398/8/10/1032421_782.jpg"/>
      </figure>
      <p>نماینده ولی‌فقیه در استان گیلان وضعیت عفاف و حجاب را نگران‌کننده اعلام کرد و گفت: والدین در تقویت عفاف و حجاب فرزندان دارای نقش اساسی هستند اما بسیاری از آنها نسبت به حجاب دختران خود بی‌توجه هستند.</p>
      <p>به گزارش تسنیم، آیت‌الله رسول فلاحتی ظهر امروز در خطبه‌های نماز جمعه در مصلی امام خمینی(ره) رشت اظهار داشت: تشویق یکی از راهکارهای تربیت کودک، نوجوان و جوانان است که در تعالی نسل اسلامی نیز بسیار تأثیرگذار است.</p>
      <p>نماینده ولی‌فقیه در گیلان، تشویق کردن را یکی از ابزار‌های مهم تربیتی فرزندان توسط والدین دانست و بیان کرد: معمولاً والدین به هر کار خوبی که فرزندان انجام می‌دهند واکنشی نشان می‌دهند و این واکنش برای فرزندان بسیار اهمیت دارد و به نوعی فرزندان را به انجام عمل شایسته وادار می‌کند.</p>
      <p>آیت‌الله فلاحتی تأکید کرد: روانشناسان غربی هم معتقدند که اگر کار خوب کسی را دیدید که دارای اثرات مثبت بسیار است باید او را تحسین کنید و مورد تشویق قرار دهید و در حین تشویق نیز از کلمه‌‌های اما و اگر استفاده نکنید چون از تأثیر تشویق می‌کاهد و حتی ممکن است شخص را ناراحت کند.</p>
      <p>امام جمعه رشت، عواملی نظیر وفای به عهد، محبت به طرف مقابل و دادن مسئولیت به نوجوان و جوانان را نیز از راه‌های تشویق کردن دانست و افزود: دادن مسئولیت به کودک، نوجوان و جوان در منزل و مدرسه نیز به نوعی تشویق است و آنان را به کار خوب و مسئولیت‌پذیری وادار می‌کند.</p>
      <p>رئیس ستاد احیای امر به معروف و نهی از منکر گیلان با بیان اینکه تشویق و عمل به تشویق در تربیت انسان بسیار تأثیرگذار است تصریح کرد: امام علی(ع) نیز فرمودند که خداوند متعال زمانی که به بندگانش دستور داد که عمل نیک انجام دهند برای آنان پاداش و ثواب اعمال را هم مشخص و تعیین کرد.</p>
      <p>وی به حمله وحشیانه یزید به خانه کعبه در سوم ربیع‌الاول سال 64 هجری اشاره و بیان کرد: در سال 64 هجری، لشکریان شام به دستور یزید خانه کعبه را با منجنیق مورد حمله قرار دادند و این یکی از اقدامات ننگین یزید بود و سال‌ها پیش هم آمریکایی‌ها و آل سعود به خانه خدا بی‌حرمتی کردند و زائران را در این محل به شهادت رساندند.</p>
      <p>نماینده ولی‌فقیه در گیلان با اشاره به مناسبت 13 آبان و تبعید امام خمینی(ره) از ایران به ترکیه توسط رژیم پهلوی گفت: رژیم منحوس پهلوی در 13 آبان سال 1343 امام(ره) را از قم به ترکیه تبعید کرد و در زمان تبعید به امام(ره) گفتند که تو یاور نداری اما امام خمینی(ره) فرمودند که سربازان من در گهواره‌ها هستند.</p>
      <p>وی با اشاره به تسخیر لانه جاسوسی آمریکا به دست دانشجویان پیرو خط امام(ره) در 13 آبان افزود: رژیم منحوس پهلوی در این وقایع، دانش‌آموزان و جوانان بسیاری را به خاک و خون کشید و سرانجام لانه جاسوسی آمریکا تسخیر شد و امیدواریم که مراسم 13 آبان امسال با حضور گسترده مردم، باشکوه‌تر از سال‌‌های قبل برگزار شود.</p>
      <p>امام جمعه رشت با اشاره به مناسبت 14 آبان، روز فرهنگ عمومی عنوان کرد: ایران اسلامی از فرهنگ عمومی در مسیر سلامت برخوردار است اما دشمنان و برخی رسانه‌های فاسد غربی با ابزار خود درصدد ضربه زدن به فرهنگ عمومی ما هستند و از سوی دیگر برخی متولیان فرهنگی نیز نسبت به کارهای دشمن چشم‌پوشی می‌کنند.</p>
      <p>آیت‌الله فلاحتی، وضعیت عفاف و حجاب را نگران‌کننده اعلام کرد و افزود: والدین در تقویت عفاف و حجاب فرزندان دارای نقش اساسی هستند اما متاسفانه امروز بسیاری از والدین نیز در کنار متولیان فرهنگی از این مسئولیت شانه خالی می‌کنند و نسبت به حجاب دختران و عزیزان خود بی‌توجه هستند.</p>
      <p>امام جمعه رشت با بیان اینکه اراده متولیان فرهنگی کشور در بهبود وضعیت عفاف و حجاب بسیار اهمیت دارد اما برخی از این متولیان واقعاً غافل هستند تأکید کرد: دشمن با ابزار و امکانات مختلف به دنبال ضربه زدن به شئونات اسلامی و فرهنگ ماست لذا مسئولان مراکز علمی و فرهنگی باید بیشتر تلاش کنند.</p>
      <p>وی با اشاره به اینکه اکثر مردم ما خواهان حجاب فاطمی هستند و نسبت به وضعیت نامناسب حجاب ابراز نگرانی می‌کنند بیان کرد: موضوع دیگر این است که برخی از مادران نیز نسبت به حجاب دختران و عزیزان خود غافل هستند و یا برخی مادران خودشان محجبه هستند اما دخترانشان حجاب مناسبی ندارند.</p>
    </article>
  </body>
</html>
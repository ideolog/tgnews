<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/457852/%e0%a6%aa%e0%a7%8d%e0%a6%b0%e0%a6%be%e0%a6%a8%e0%a7%8d%e0%a6%a4%e0%a6%bf%e0%a6%95-%e0%a6%95%e0%a7%83%e0%a6%b7%e0%a6%95%e0%a7%87%e0%a6%b0-%e0%a6%95%e0%a6%be%e0%a6%9b-%e0%a6%a5%e0%a7%87%e0%a6%95%e0%a7%87-%e0%a6%b8%e0%a6%b0%e0%a6%be%e0%a6%b8%e0%a6%b0%e0%a6%bf-%e0%a6%a7%e0%a6%be%e0%a6%a8"/>
    <meta property="og:site_name" content="Daily Janakantha"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="প্রান্তিক কৃষকের কাছ থেকে সরাসরি ধান কিনবে সরকার"/>
    <meta property="og:description" content="বিশেষ প্রতিনিধি ॥ দেশে প্রথমবারের মতো প্রান্তিক কৃষকের কাছ থেকে সরাসরি আমন ধান সংগ্রহে নামছে সরকার। অভ্যন্তরীণ বাজার থেকে ২৬ টাকা কেজি দরে ৬ লাখ টন ধান কেনার লক্ষ্যমাত্রা নির্ধারণ করা হয়েছে। পাশাপাশি ১০ টাকা কেজির চাল বিক্রির সময় ও পরিধি বাড়ছে। বৃহস্পতিবার খাদ্য মন্ত্রণালয়ের ..."/>
  </head>
  <body>
    <article>
      <h1>প্রান্তিক কৃষকের কাছ থেকে সরাসরি ধান কিনবে সরকার</h1>
      <address>
        <time datetime="2019-11-01T00:00:00+00:00">01 Nov 2019</time>
      </address>
      <ul>
        <li>১০ টাকা কেজির চাল বিক্রির সময় বাড়ছে</li>
      </ul>
      <p>বিশেষ প্রতিনিধি ॥ দেশে প্রথমবারের মতো প্রান্তিক কৃষকের কাছ থেকে সরাসরি আমন ধান সংগ্রহে নামছে সরকার। অভ্যন্তরীণ বাজার থেকে ২৬ টাকা কেজি দরে ৬ লাখ টন ধান কেনার লক্ষ্যমাত্রা নির্ধারণ করা হয়েছে। পাশাপাশি ১০ টাকা কেজির চাল বিক্রির সময় ও পরিধি বাড়ছে। বৃহস্পতিবার খাদ্য মন্ত্রণালয়ের সভাকক্ষে খাদ্য পরিকল্পনা ও পরিধারণ কমিটির বৈঠকে এই সিদ্ধান্ত নেয়া হয়। বৈঠক শেষে খাদ্যমন্ত্রী সাধন চন্দ্র মজুমদার সাংবাদিকদের বলেন, ২০ নবেম্বর থেকে ২৮ ফেব্রুয়ারি পর্যন্ত আমন ধান সংগ্রহ করা হবে। কৃষকের প্রতি নজর রেখে এবার প্রথম আমন ধান সংগ্রহ করা হবে, যা আগে করা হয়নি। প্রান্তিক চাষীর ধানের ন্যায্য দাম নিশ্চিতে সরকার প্রতিবছর বোরো মৌসুমে ধান ও চাল সংগ্রহ করলেও আমন মৌসুমে শুধু চাল সংগ্রহ করা হতো।</p>
      <p>খাদ্যমন্ত্রী বলেন, ধানের সঙ্গে ৩৬ টাকা কেজি দরে সাড়ে ৩ লাখ টন সেদ্ধ চাল ও ৩৫ টাকা কেজি দরে ৫০ হাজার টন আতপ চাল মিলারদের মাধ্যমে সংগ্রহ করা হবে। এখন পর্যন্ত ১২ লাখ ৭৭ হাজার ৪৪৭ টন চাল মজুদ আছে জানিয়ে তিনি বলেন, ১ ডিসেম্বর থেকে আমন চাল কেনা শুরু হবে। ধান ও চাল সংগ্রহ অভিযান শেষ হবে ২৮ ফেব্রুয়ারি। গত বছরের দামের চেয়ে এবার কমেনি দাবি করে মন্ত্রী বলেন, এবার ধানের উৎপাদন খরচ ২১ টাকা ৫০ পয়সা। এবার আমনের উৎপাদন লক্ষ্যমাত্রা এক কোটি ৫৩ লাখ টন।</p>
      <p>কৃষি মন্ত্রণালয় প্রান্তিক চাষীর একটি প্রাথমিক তালিকা তৈরি করবে। উপজেলা সংগ্রহ কমিটি যাচাই-বাছাই করে তালিকা চূড়ান্ত করবেন। যদি তালিকায় বেশি চাষী হয় তাহলে লটারীর মাধ্যমে সিদ্ধান্ত হবে।</p>
      <p>এর ব্যাখ্যা দিয়ে কৃষিমন্ত্রী আব্দুর রাজ্জাক বলেন, আমন ধান কেনার জন্য লটারীর মাধ্যমে যেসব চাষী নির্বাচিত হবেন, তারা এখন সরকারের কাছে ধান বিক্রি করবে। বাকিরা বোরো মৌসুমে সুযোগ পাবেন।</p>
      <p>১০ টাকার চাল সাত মাস</p>
      <p>খাদ্য পরিকল্পনা ও পরিধারণ কমিটির সভায় অতি দরিদ্রদের জন্য ১০ টাকা কেজির চাল বিক্রির মেয়াদ দুই মাস বাড়িয়ে সাত করার সিদ্ধান্ত নেয়া হয়েছে বলে জানান খাদ্যমন্ত্রী। তিনি বলেন, সেপ্টেম্বর থেকে ডিসেম্বর ও মার্চ থেকে মে পর্যন্ত ১০ টাকা করে চাল দেয়া হবে। আগে সেপ্টেম্বর থেকে নবেম্বর এবং মার্চ ও এপ্রিল এই পাঁচ মাস দেয়া হতো। ‘খাদ্যবান্ধব কর্মসূচীর’ আওতায় ২০১৬ সালের সেপ্টেম্বর থেকে দেশের অতি দরিদ্র ৫০ লাখ পরিবারকে ১০ টাকা কেজি দরে মাসে ৩০ কেজি করে চাল দেয়া হচ্ছে।</p>
      <p>এবার ৫৬ হাজার গ্রাম পুলিশকেও খাদ্যবান্ধব কর্মসূচীর আওতায় নিয়ে আসা হবে জানিয়ে তিনি বলেন, জেলেদেরও খাদ্যবান্ধব কর্মসূচীর আওতায় নিতে অর্থ মন্ত্রণালয়ে আবেদন করা হয়েছে।</p>
    </article>
  </body>
</html>
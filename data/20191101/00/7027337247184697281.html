<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696280/%D8%A7%D9%85%D8%A7%D9%85-%D8%AC%D9%85%D8%B9%D9%87-%DA%A9%D8%B1%D8%AC-%D8%AA%D8%A7-%D9%86%D8%A7%D8%A8%D9%88%D8%AF%DB%8C-%DA%A9%D8%A7%D9%85%D9%84-%D8%A2%D9%85%D8%B1%DB%8C%DA%A9%D8%A7-%D8%AF%D8%B3%D8%AA-%D8%A7%D8%B2-%D8%AA%D9%84%D8%A7%D8%B4-%D8%A8%D8%B1-%D9%86%D9%85%DB%8C%E2%80%8C%D8%AF%D8%A7%D8%B1%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="امام جمعه کرج: تا نابودی کامل آمریکا دست از تلاش بر نمی‌داریم"/>
    <meta property="og:description" content="امام جمعه کرج با اعتراض به عملکرد یکی از مسئولان در کشیدن چادر از سر یک دختر دانش‌آموز ‌گفت: آموزش و پرورش به جای فرستادن بازرس و جلسه بی‌فایده گذاشتن، این مسئول را اخراج کند."/>
  </head>
  <body>
    <article>
      <h1>امام جمعه کرج: تا نابودی کامل آمریکا دست از تلاش بر نمی‌داریم</h1>
      <address><time datetime="2019-11-01T00:00:00+00:00">01 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/10/1032422_115.jpg"/>
      </figure>
      <p>امام جمعه کرج با اعتراض به عملکرد یکی از مسئولان در کشیدن چادر از سر یک دختر دانش‌آموز ‌گفت: آموزش و پرورش به جای فرستادن بازرس و جلسه بی‌فایده گذاشتن، این مسئول را اخراج کند.</p>
      <p>به گزارش تسنیم، آیت‌الله سیدمحمدمهدی حسینی‌همدانی در ‌نماز جمعه این هفته کرج با تبریک حلول ماه ربیع الاول ، اظهار داشت: تمام مبارزاتی که در طول تاریخ انجام گرفته در مسیر ظهور بوده است و انقلاب اسلامی در مسیر تربیت اولیای دین و به خصوص نهضت کربلا بوده است.</p>
      <p>وی افزود: تلاش گروه‌های مقاومت ، ایستادگی در مقبل ابرقدرت‌ها و حرکت در مسیر عدالت است و حرکت ضد استکباری ملت ایران ریشه در مقدمه سازی حکومت مهدوی است و هر فریاد مرگ بر استکبار و هر حرکتی که در مسیر نابودی ظلم و فساد انجام می‌دهید یک قدم نزدیک شدن به دولت کریمه و نوین حضرت مهدی(عج) است.</p>
      <p>امام جمعه کرج با اشاره به اینکه ملت ایران چهل سال است که در حال مبارزه با استکبار است، بیان کرد: در این مبارزه 40 ساله با آمریکا این کشور بیشترین هزینه‌ها را داده و کمترین بهره را برده ‌و ایران مقاوم‌تر و مجهزتر و به آینده امیدوارتر شده است.</p>
      <p>نماینده ولی‌فقیه در استان البرز با اشاره اینکه بیشترین پیشرفت‌ها در زمان تحریم‌های سخت برای کشور به دست آمده است، عنوان کرد: اگر تسلیم شده بودیم قطعا چیزی نداشتیم و آمریکا امروز آن صلابت ابرقدرتی گذشته را ندارد و دیگر کسی به این کشور و خواسته‌هایش توجه نمی‌کند، قدرت و ابتکار عمل امروز در دست ایران است.</p>
      <p>رئیس شورای فرهنگ عمومی استان البرز با بیان اینکه خط مقاومت قوی‌تر از گذشته شده است، گفت: در داخل آمریکا هم این کشور مبتلا به ضعف و ناتوانی شده و این کشور رو به نابودی است،یکی از مهمترین شاخصه‌های نابودی آمریکا اقتصاد این کشور است‌، اقتصاد آمریکا از درون در حال زوال و فروپاشی است و این کشور در حال حاضر 22 تریلون دلار بدهی ملی دارد.</p>
      <p>وی با بیان اینکه هنوز دست آمریکا کامل از منطقه کوتاه نشده است، تصریح کرد: ما تا نابودی کامل آمریکا دست از تلاش بر نم‌یداریم،دشمنی آمریکا با ملت ایران تمام شدنی نیست و آمریکا در طول حیات برای ماندن در صدر قدرت‌ها از هیچ جنایتی فروگذار نکرده است.</p>
      <p>وی گفت: خود این کشور منشا تربیت و آموزش گروه‌های تروریستی است و وقتی زمان انقضای این گروه‌های تروریستی برسد و آمریکا بتواند از نابودی آنها برای اثرگذاری و جهت‌دهی افکار عمومی بهره‌برداری کند اقدام به این کار می‌کند، ملت ایران هیچگاه در مقابل آمریکا کم نیاورده است.</p>
      <p>خطیب نمازجمعه کرج با اشاره به 13 آبان و روز دانش آموز اظهار داشت: این مبارزات تا امروز کمرنگ نشده و ایران اسلامی با اقتدار و سربلند در مقابل دنیای آنها ایستاده و با آنها مقابله کرده است ، دشمن هم هر روز در حال عقب نشینی است، امروز راهبرد تغییر و تخریب محاسبات در دستور کار دشمن است و به این موضوع دل بسته‌اند.</p>
      <p>امام جمعه کرج با اشاره به اینکه دشمن می‌خواهد مردم را نسبت به مسیری که تا امروز آمده اند ناامید و مایوس کنند،متذکر شد: ایجاد نا امیدی در مورد آینده از دستور کارهای دشمن است تا نسخه سازش را اجرایی کنند در این زمینه کور خواند‌‌ه‌اند ملت ایران تا نابودی کامل استکبار از پای نمی‌نشیند.</p>
      <p>خطیب نماز جمعه کرج با بیان اینکه در موضوع fatf می‌توان این موضوع را مشاهده کرد که لازم است که برخی در این زمینه با درایت بیشتری سخن گفته و تحلیل کنند،ادامه داد: برخی در داخل کشور دشمن شاد کن سخن می‌گویند، برادر تا شما این چنین حرف نزنی که دشمن جرات تهدید ندارد و همین تهدید که شما را ترسانده در گذشته چندین بار مطرح شده بود و گفته بودند که این آخرین بار است، آنها امید دارند که در مقابل این تهدیدها ایران تسلیم شود تا راه‌های که برای دور زدن تحریم‌ها داشته ایم را متوجه شوند و بعد با آنها تسویه حساب کنند.</p>
      <p>حسینی‌همدانی با اشاره به اینکه لازم است برای آن چیزهایی که از دست داده ایم با قدرت و صلابت وارد شد، متذکر شد: منافع ملی باید در نظر گرفته شود و مطالبات جدی‌تر باید دنبال شود.</p>
      <p>امام جمعه کرج با بیان اینکه با اشاره به اینکه 16 آبان فرصت اروپا تمام می‌شود و گام چهارم با کاهش تعهدات هسته‌ای باید برداشته شود، تصریح کرد: اروپا اگر هم بخواهد نمی‌تواند برخلاف میل اربابان خود قدم بردارد، در این مدت هم همه دیدند که اروپا چگونه فرصت‌سوزی کرده و اگر هم فرصتی برای تهدید نصیبش شود به این کار روی می‌آورد، گام چهارم را گام نهایی این عزت‌سوزی قرار دهید و مصلحت مردم و نظام را در نظر گرفته و حکیمانه به خدا توکل کرده و همه آنچه که خودتان خراب کرده‌اید را به حالت اولیه برگردانید که این خواسته عمومی جامعه ماست در طول برجام دشمن هم در مقابل ما ایستاد.</p>
      <p>نماینده ولی‌فقیه در استان البرز با بیان اینکه متاسفانه به واسطه سکوت و عدم انتقاد در مورد برخی عملکردها ابتذال‌ و‌ ولنگاری‌ در جامعه عادی سازی می‌شود،گفت: صدا و سیما به راحتی به کسانی که حریم می‌شکنند و در داخل و خارج احکام الهی را به سخره می‌گیرند فرصت خودنمایی می‌دهد و از آنها تشکر کرده و فضای اکران به آنها می‌دهد، برخی از فیلم‌ها عقیده و اخلاق را زیر سئوال می‌برد و مسئولان هم به این موضوع توجه ندارند و به نظر می‌رسد که بناست کاری انجام ندهند.</p>
      <p>حسینی همدانی با اشاره به موردی از ابتذال در استان البرز گفت: آموزش و پرورش باید دقت خود را بیشتر کند و فقط به تذکر اکتفا نکند.</p>
      <p>وی با بیان اینکه در یکی از مدارس شهر یکی از مسئولان چادر از سر یکی از دانش‌آموزان کشیده است، متذکر شد: این موضوع قابل تحمل نیست آن مسئولی که جرات کرده به هر دلیلی از سر دانش‌آموز چادر را پایین بکشد باید تنبیه شود،فرستادن بازرس سوری و جلسه گذاشتن برای توجیه این کار پذیرفته نیست و آن مربی نباید در آن مدرسه فعالیت کند و باید عذر این مربی را بخواهند و نظام آموزشی به چنین اشخاصی نیاز ندارد.</p>
      <p>وی با بیان اینکه با سخنرانی این موضوع برطرف نمی‌شود، گفت: مدیران دست از ویژه خواری و اشرافی‌گری بردارند،در ساخت و سازها منافع عمومی در نظرگرفته شود نه نفع شخصی‌، برخی ساخت و سازها خلاف صورت می‌گیرد، آن دستگاهی که برای خود ساخت و ساز می‌کند باید قوانین را رعایت کند.</p>
      <p>نماینده ولی‌فقیه در استان البرز با بیان اینکه برخی گویا تذکرات را نمی‌شنوند، تصریح کرد: برخی اوقات برخی از مسئولان به اسم رفتن به کربلا و سفر عتبات مرخصی گرفته و تصاویر آنها از آنتالیا بیرون آمده است، در این شرایط گرفتاری مردم مدیری که برای خود آسانسور شخصی می‌سازد را باید زودتر عزل کرد‌ تا کار به جای باریک‌تر نرسد، آستانه تحمل مردم در مورد فساد و بی‌بندوباری محدود است و باید در این زمینه مراقبت کرد.</p>
      <p>وی گفت: فضای انتخابات نباید از الان ملتهب شود فضاباید به گونه‌ای پیش برود که مشارکت و حضوری حداکثری مردم در انتخابات محقق شود،از چند ماه مانده به انتخابات برخی نباید به دنبال دوقطبی سازی باشند.</p>
    </article>
  </body>
</html>
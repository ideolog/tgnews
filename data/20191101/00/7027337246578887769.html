<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696196/%D8%A8%D8%B4%D8%A7%D8%B1-%D8%A7%D8%B3%D8%AF-%D8%AA%D8%B1%DA%A9%DB%8C%D9%87-%D8%A7%D8%B2-%D8%B3%D9%88%D8%B1%DB%8C%D9%87-%D8%AE%D8%A7%D8%B1%D8%AC-%D9%86%D8%B4%D9%88%D8%AF-%DA%AF%D8%B2%DB%8C%D9%86%D9%87-%D8%AC%D9%86%DA%AF-%D8%AF%D8%B1-%D9%BE%DB%8C%D8%B4%E2%80%8C%D8%B1%D9%88-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="بشار اسد: ترکیه از سوریه خارج نشود، گزینه جنگ در پیش‌رو است"/>
    <meta property="og:description" content="رئیس‌جمهوری سوریه در گفت‌وگوی تلویزیونی در مورد تحولات اخیر منطقه و سوریه، بر اصرار دمشق برای آزادسازی همه اراضی سوریه تأکید کرد."/>
  </head>
  <body>
    <article>
      <h1>بشار اسد: ترکیه از سوریه خارج نشود، گزینه جنگ در پیش‌رو است</h1>
      <address><time datetime="2019-11-01T00:00:00+00:00">01 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/10/1032262_275.jpg"/>
      </figure>
      <p>رئیس‌جمهوری سوریه در گفت‌وگوی تلویزیونی در مورد تحولات اخیر منطقه و سوریه، بر اصرار دمشق برای آزادسازی همه اراضی سوریه تأکید کرد.</p>
      <p>به گزارش خبرگزاری فارس، «بشار اسد»، رئیس‌جمهوری سوریه گفت که ترکیه نماینده آمریکا در منطقه است و اگر خاک سوریه را ترک نکند گزینه‌ای جز جنگ ندارد.</p>
      <p>رئیس‌جمهوری سوریه شامگاه پنجشنبه (نهم آبان) طی مصاحبه با شبکه‌های تلویزیونی «السوریه» و «الإخباریه» گفت که ترکیه و تروریست‌های تحت امر آن باید خاک سوریه را ترک کنند.</p>
      <p>او گفت که عناصر مسلح در استان ادلب باید به ترکیه بروند در غیر این صورت دو گزینه بیشتر پیش‌رو ندارند؛ یا اینکه به آغوش وطن بازگشته و اوضاع آن‌ها بررسی شود و یا اینکه ارتش سوریه برای بیرون راندن آن‌ها وارد جنگ خواهد شد.</p>
      <p>
        <b>کشته شدن ابوبکر بغدادی</b>
      </p>
      <p>رئیس‌جمهوری سوریه در مورد کشته شدن «ابوبکر بغدادی»، سرکرده گروهک تروریستی داعش که امروز (پنجشنبه) مرگ او از سوی این گروهک تأیید شد، گفت که سوریه از عملیات ادعایی آمریکا علیه این تروریست اطلاعی نداشت و در جریان آن هم نبود.</p>
      <p>او در مورد این عملیات و هدف از آن گفت: «هدف از درج اسامی چند کشور و گروه مشارکت کننده در این عملیات، اعتبار بخشیدن به این عملیات است تا این کشورها [در ماجرای ادعای آن‌ها برای مقابله با تروریسم] احساس شرم نکنند. در نتیجه به دنبال کسب اعتبار برای خود در زمینه جنگ با تروریسم هستند. ما به این گونه اعتبارها نیاز نداریم؛ چرا که آنکه در میدان واقعی با تروریسم می‌جنگد ما هستیم».</p>
      <p>بشار اسد از نحوه تعامل دوگانه آمریکا در قبال تروریسم انتقاد کرد و در واکنش به کشته شدن بغدادی گفت: «دوباره ابوبکر بغدادی تولید خواهد شد البته تحت اسم و شخص دیگری و چه‌بسا داعش دوباره به طور کامل تولید شود. ولی تفکر داعش و نحوه استفاده از آن همچنان به همان صورت باقی خواهد ماند و مدیر و صحنه‌گردان، خود آمریکاست».</p>
      <p>او عملیات آمریکا در مورد کشتن بغدادی را «فریب» خواند و گفت که سیاست دولت آمریکا زیاد با سینمای هالیوود این کشور فرقی ندارد، هر دو از خیال استفاده می‌کنند. بشار اسد گفت که سیاست‌های آمریکا در قبال تروریسن در مظن اتهام قرار دارد به همین دلیل تلاش می‌کند واقعیت را وارونه کند.</p>
      <p>رئیس‌جمهوری سوریه دخالت و مشارکت روسیه در مورد توافق ترکیه و آمریکا در مورد شمال سوریه را رد کرد و گفت که سیاست‌های مسکو واضع و آشکار بوده و مسائل پنهانو مخفی ندارد.</p>
      <p>
        <b>ترکیه چشم طمع به خاک سوریه دارد</b>
      </p>
      <p>بشار اسد عملیات نظامی اخیر ترکیه در شمال شرق سوریه را محکوم کرد و گفت: «این حمله ترکیه بیانگر طمع‌ورزی‌های زشت ترکیه در خاک سوریه است و همچنین نشان می‌دهد که آمریکا نیز بدان تمایل دارد».</p>
      <p>او ادامه داد: «روسیه به وسیله توافق با ترکیه [بعد از خروج آمریکا از سوریه] توانست بر طمع‌ورزی‌های آنکارا لگام بزند و راه را بر روی آمریکایی‌ها و همچنین آلمانی‌ها که به دنبال بین‌المللی کردن موضوع ارسال نیروهای بین‌الملل به سوریه بودند، ببندد».</p>
    </article>
  </body>
</html>
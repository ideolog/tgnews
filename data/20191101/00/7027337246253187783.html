<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696230/%D8%B4%D8%A8%DA%A9%D9%87-%D8%A8%D8%B1%D9%82-%D8%B9%D8%B1%D8%A7%D9%82-%D8%A8%D9%87-%D8%B4%D8%A8%DA%A9%D9%87-%D8%A8%D8%B1%D9%82-%D8%A7%DB%8C%D8%B1%D8%A7%D9%86-%D9%85%D8%AA%D8%B5%D9%84-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="شبکه برق عراق به شبکه برق ایران متصل شد"/>
    <meta property="og:description" content="با سنکرون شبکه برق دو کشور، شبکه برق عراق به شبکه برق ایران متصل شد."/>
  </head>
  <body>
    <article>
      <h1>شبکه برق عراق به شبکه برق ایران متصل شد</h1>
      <address><time datetime="2019-11-01T00:00:00+00:00">01 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/10/1032338_874.jpg"/>
      </figure>
      <p>با سنکرون شبکه برق دو کشور، شبکه برق عراق به شبکه برق ایران متصل شد.</p>
      <p>به گزارش خبرگزاری تسنیم، با حضور وزیر نیروی ایران و معاون وزیر برق عراق، شبکه برق دو کشور به هم سنکرون شد.</p>
      <p>پیش از این بین وزرای دو کشور توافق شده بود که شبکه برق ایران و عراق تا پایان سال 2019 میلادی با هم سنکرون شوند.</p>
      <p>سنکرون شبکه برق ایران و عراق زمینه افزایش تبادل انرژی الکتریکی را برای دو کشور فراهم می کند.</p>
      <p>همایون حائری، معاون وزیر نیرو در امور برق و انرژی در گفت وگو با خبرنگار اقتصادی خبرگزاری تسنیم در این خصوص اظهار داشت: پیش از این جلسات متعددی با حضور مسئولان صنعت برق عراق برگزار شده و ابعاد فنی سنکرون شبکه دو کشور بررسی شده بود.</p>
      <p>وی افزود: با سنکرون شبکه برق ایران و عراق، شاهد افزایش تبادلات انرژی الکتریکی بین دو کشور خواهیم بود.</p>
      <p>معاون وزیر نیرو همچنین از برنامه ریزی برای سنکرون شبکه ایران، عراق و سوریه خبر داد و گفت: صنعت برق ایران نقش موثری در منطقه دارد و روز به روز به این نقش آفرینی افزوده می شود.</p>
      <p>حائری تصریح کرد: کشورهای منطقه با بازدیدها و جلسات متعددی که در ایران داشته اند، از سطح بالای تکنولوژی صنعت برق ایران مطلع شده و خواستار بهره مندی از دانش و توان فنی و مهندسی صنعت برق ایران برای ارتقای سطح تولید، تأمین و نگهداشت صنعت برق خود هستند.</p>
      <p>رضا اردکانیان، وزیر نیرو نیز روز گذشته در خصوص برنامه ایران برای صادرات برق به سوریه از طریق کشور عراق، گفت: این مهم نیازمند اقداماتی از جمله راه‌اندازی یک خط 400 کیلوولت است تا همانگونه که به استقلال و تمامیت ارضی سوریه کمک کرده‌ایم بتوانیم در زمینه بازسازی سوریه نیز شاهد نقش‌آفرینی ظرفیت‌های عمرانی ایران باشیم.</p>
    </article>
  </body>
</html>
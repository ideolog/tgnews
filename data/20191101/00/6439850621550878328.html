<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/457846/%e0%a6%86%e0%a6%97%e0%a6%be%e0%a6%ae%e0%a7%80-%e0%a6%8f%e0%a6%aa%e0%a7%8d%e0%a6%b0%e0%a6%bf%e0%a6%b2%e0%a7%87-%e0%a6%a1%e0%a6%bf-%e0%a7%ae-%e0%a6%b6%e0%a7%80%e0%a6%b0%e0%a7%8d%e0%a6%b7-%e0%a6%b8%e0%a6%ae%e0%a7%8d%e0%a6%ae%e0%a7%87%e0%a6%b2%e0%a6%a8-%e0%a6%b9%e0%a6%9a%e0%a7%8d%e0%a6%9b%e0%a7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="আগামী এপ্রিলে ডি-৮ শীর্ষ সম্মেলন হচ্ছে বাংলাদেশে"/>
    <meta property="og:description" content="জনকণ্ঠ ডেস্ক ॥ বাংলাদেশ আগামী বছরের এপ্রিলের তৃতীয় সপ্তাহে উন্নয়নশীল আটটি বৃহৎ মুসলিম দেশের অর্থনৈতিক জোট ডি-৮ এর দশম শীর্ষ সম্মেলনের আয়োজন করবে। ডি-এইটের মহাসচিব ও রাষ্ট্রদূত জাফর কুশারি বৃহস্পতিবার সকালে প্রধানমন্ত্রীর কার্যালয়ে (পিএমও) শেখ হাসিনার সঙ্গে সৌজন্য সাক্ষাতে একথা উল্লেখ করেন তিনি। প্রধানমন্ত্রীর প্রেস ..."/>
  </head>
  <body>
    <article>
      <h1>আগামী এপ্রিলে ডি-৮ শীর্ষ সম্মেলন হচ্ছে বাংলাদেশে</h1>
      <address>
        <time datetime="2019-11-01T00:00:00+00:00">01 Nov 2019</time>
      </address>
      <figure>
        <img src="http://www.dailyjanakantha.com/files/201911/1572566914_1.png"/>
      </figure>
      <ul>
        <li>ঢাকা পাবে পরবর্তী চেয়ার</li>
      </ul>
      <p>জনকণ্ঠ ডেস্ক ॥ বাংলাদেশ আগামী বছরের এপ্রিলের তৃতীয় সপ্তাহে উন্নয়নশীল আটটি বৃহৎ মুসলিম দেশের অর্থনৈতিক জোট ডি-৮ এর দশম শীর্ষ সম্মেলনের আয়োজন করবে। ডি-এইটের মহাসচিব ও রাষ্ট্রদূত জাফর কুশারি বৃহস্পতিবার সকালে প্রধানমন্ত্রীর কার্যালয়ে (পিএমও) শেখ হাসিনার সঙ্গে সৌজন্য সাক্ষাতে একথা উল্লেখ করেন তিনি। প্রধানমন্ত্রীর প্রেস সচিব ইহসানুল করিম বৈঠকের পর সাংবাদিকদের বিষয়টি ব্রিফ করেন। খবর বাংলা নিউজ ও বাসসের।</p>
      <p>ডি-এইটের আসন্ন ঢাকা সামিটে বাংলাদেশ সংস্থাটির পরবর্তী চেয়ারম্যানশিপ গ্রহণ করবে। জাতির পিতা বঙ্গবন্ধু শেখ মুজিবুর রহমানের জন্ম শতবার্ষিকী ২০২০ সাল এবং স্বাধীনতার সূবর্ণজয়ন্তী ২০২১ উদযাপনের সময়টাতে বাংলাদেশ ডি-৮ এর চেয়ারম্যানের দায়িত্ব পালন করবে। মহাসচিব জাফর বলেন, আগামী দিনগুলোতে ডি-৮ সদস্যভুক্ত দেশগুলোর মধ্যে অর্থনৈতিক সহযোগিতা আরও বাড়বে। ঢাকা ঘোষণায় নতুন নতুন ধারণা ও উদ্ভাবন কৌশল গ্রহণ করা হবে। ডি-৮ভুক্ত দেশগুলোর জন্য বাংলাদেশকে আলাদা একটি অর্থনৈতিক অঞ্চল বরাদ্দেরও প্রস্তাব দেন মহাসচিব। এর জবাবে প্রধানমন্ত্রী শেখ হাসিনা বলেন, বাংলাদেশ সারাদেশে এক শ’ বিশেষ অর্থনৈতিক অঞ্চল প্রতিষ্ঠা করছে। ডি-৮ দেশগুলোর বিনিয়োগকারীদের জন্য অর্থনৈতিক অঞ্চলগুলোতে বিশেষ ব্যবস্থা থাকবে। সদস্যদেশগুলোর মধ্যে ইনোভেটিভ অংশীদারিত্ব, নতুন নতুন পরিকল্পনা গ্রহণসহ ডি-৮কে শক্তিশালী করতে মহাসচিবের গতিশীল নেতৃত্বের প্রশংসা করেন প্রধানমন্ত্রী।</p>
      <p>বাংলাদেশের উন্নয়নের প্রশংসা করে ডি-৮ মহাসচিব বলেন, অন্য দেশগুলোর জন্য বাংলাদেশ অনুসরণীয় মডেল। এক্ষেত্রে তিনি প্রধানমন্ত্রী শেখ হাসিনার নেতৃত্বের প্রশংসা করেন। প্রধানমন্ত্রী শেখ হাসিনা ও ডি-৮ মহাসচিব সদস্য দেশগুলোর মধ্যেকার কানেকটিভিটি শক্তিশালী করার ওপর জোর দেন। ১৯৯৭ সালে অর্থনৈতিক উন্নয়ন ও পারস্পরিক সহযোগিতার লক্ষ্যে আন্তর্জাতিক অর্থনৈতিক সংস্থা ডি-৮ প্রতিষ্ঠা করা হয়। এই জোটের সদর দফতর তুরস্কের ইস্তানবুলে। ডি-৮ সদস্য দেশগুলো হচ্ছে- বাংলাদেশ, মিসর, ইন্দোনেশিয়া, ইরান, মালয়েশিয়া, নাইজিরিয়া, পাকিস্তান ও তুরস্ক। বৈঠকে অন্যান্যের মধ্যে উপস্থিত ছিলেন প্রধানমন্ত্রীর মুখ্য সচিব মোঃ নজিবুর রহমান।</p>
    </article>
  </body>
</html>
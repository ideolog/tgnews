<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3772862,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="טראמפ: &quot;בקרוב נכריז על המקום בו ייחתם השלב הראשון של הסכם הסחר עם סין&quot;"/>
    <meta property="og:description" content="טקס החתימה אמור היה להתקיים באמצע החודש בצ'ילה, בשולי פסגת שיתוף הפעולה האסייתית-פסיפית, אך זו בוטלה. הנשיא האמריקאי צייץ: &quot;האתר החדש יוכרז בקרוב. אנחנו עומדים לחתום!&quot;"/>
  </head>
  <body>
    <article>
      <h1>טראמפ: "בקרוב נכריז על המקום בו ייחתם השלב הראשון של הסכם הסחר עם סין"</h1>
      <h2>טקס החתימה אמור היה להתקיים באמצע החודש בצ'ילה, בשולי פסגת שיתוף הפעולה האסייתית-פסיפית, אך זו בוטלה. הנשיא האמריקאי צייץ: "האתר החדש יוכרז בקרוב. אנחנו עומדים לחתום!"</h2>
      <address><time datetime="2019-11-01T00:00:00+00:00">01 Nov 2019</time> by <a rel="author">שירות כלכליסט</a></address>
      <p>נשיא ארה"ב טראמפ אמר אמש כי וושינגטון ובייג'ינג יודיעו בקרוב על האתר בו יחתום יחד עם עמיתו הסיני שי ג'ינפינג והוא על <a href="https://www.calcalist.co.il/world/articles/0,7340,L-3771794,00.html">"השלב הראשון" של הסכם הסחר</a>. זאת, לאחר שצ'ילה ביטלה פסגה שהיתה אמורה להתקיים בה באמצע נובמבר.</p>
      <p>"סין וארה"ב עובדות על בחירת אתר חדש לחתימה על השלב הראשון של הסכם הסחר", כך צייץ טראמפ בטוויטר. "האתר החדש יוכרז בקרוב. הנשיא שי והנשיא טראמפ עומדים לחתום!".</p>
      <p>החלטתה של צ'ילה לבטל את פסגת שיתוף הפעולה האסייתית-פסיפית שהיתה אמורה להיערך ב-16-17 בנובמבר, מהווה מקל בגלגלים עבור טראמפ ושי, שהתכוונו לחתום על העסקה בשוליה. טראמפ לא ציין מתי תיקבע פגישה חדשה, אך הבית הלבן מסר שהוא מצפה בכל מקרה לסיים את גיבוש ההסכם "באותה מסגרת זמנים".</p>
      <figure>
        <img src="https://images1.calcalist.co.il/PicServer3/2019/08/05/925221/Reuters_2019-08-02T161510Z_219898886_RC1937D85E00_RTRMADP_284247_l.jpg"/>
        <figcaption>משלחות סין וארה"ב לשיחות הסחר <br/>צילום: רויטרס</figcaption>
      </figure>
      <p>משרד המסחר הסיני מסר אתמול כי השיחות בין הצדדים יימשכו כמתוכנן, וכי ראשי צוותי המשא ומתן ישוחחו היום בטלפון.</p>
      <p>צוותי המשא ומתן של שני הצדדים נמצאים במירוץ נגד השעון כדי לסיים את הסכם "השלב הראשון", ולעמוד בלוח הזמנים הסיני לרכישת מוצרי חקלאות אמריקאיים.</p>
      <p>שר האוצר של ארה"ב, סטיבן מנושין, שנמצא בביקור במזרח התיכון, אמר לרויטרס ביום רביעי כי הדיונים עם סין היו פרודוקטיביים, וכי העבודה על הנוסח הסופי של העסקה נמשכת. משרד המסחר הסיני מסר גם הוא אתמול כי המשא ומתן מתקדם יפה.</p>
      <p>הבית הלבן מתכוון להציע כמה מקומות כחלופות לפסגה בצ'ילה, כאשר אלסקה והוואי עשויות להיות מקובלות על סין, כך מסרו גורמים המקורבים לבית הלבן. סין הציעה את מקאו כמקום אפשרי לחתימה, כך על פי מקור המקורב למשרד המסחר הסיני, אך דובר המשרד הכחיש זאת.</p>
    </article>
  </body>
</html>
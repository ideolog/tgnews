<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696252/%D9%82%D8%B1%D8%A7%D8%A6%D8%AA%DB%8C-%D8%A7%D8%B2%D8%AF%D9%88%D8%A7%D8%AC-%D8%B1%D8%A7-%D8%A2%D8%B3%D8%A7%D9%86-%D8%A8%DA%AF%DB%8C%D8%B1%DB%8C%D8%AF-%D8%AA%D8%A7-%DA%AF%D9%86%D8%A7%D9%87-%D8%AF%D8%B1-%D8%AC%D8%A7%D9%85%D8%B9%D9%87-%DA%A9%D9%85-%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="قرائتی : ازدواج را آسان بگیرید تا گناه در جامعه کم شود"/>
    <meta property="og:description" content="امروزه مشکلات و دلایل متعدد زیادی باعث مجرد ماندن طیفی از جوانان شده و شرایط را برای آنان به گونه‌ای رقم می‌زند که دختران و پسران در سن ازدواج هرگز تشکیل زندگی مشترک جزو برنامه‌هایشان نیست ، حجه الاسلام محسن قرائتی رئیس ستاد اقامه نماز کشور در همایش پیشگامان عفاف و حجاب در شیراز به این موضوع پرداخت و بیان داشت:ترویج ازدواج آسان منجر به کم شدن گناهان در جامعه خواهد شد."/>
  </head>
  <body>
    <article>
      <h1>قرائتی : ازدواج را آسان بگیرید تا گناه در جامعه کم شود</h1>
      <address><time datetime="2019-11-01T00:00:00+00:00">01 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/10/1032359_816.jpg"/>
      </figure>
      <p>امروزه مشکلات و دلایل متعدد زیادی باعث مجرد ماندن طیفی از جوانان شده و شرایط را برای آنان به گونه‌ای رقم می‌زند که دختران و پسران در سن ازدواج هرگز تشکیل زندگی مشترک جزو برنامه‌هایشان نیست ، حجه الاسلام محسن قرائتی رئیس ستاد اقامه نماز کشور در همایش پیشگامان عفاف و حجاب در شیراز به این موضوع پرداخت و بیان داشت:ترویج ازدواج آسان منجر به کم شدن گناهان در جامعه خواهد شد.</p>
      <p>به گزارش ایرنا؛ رئیس ستاد اقامه نماز کشور روز جمعه در همایش "پیشگامان عفاف و حجاب" که با حضور بانوان شاغل در مجموعه قضایی فارس و به میزبانی دادگستری استان فارس برگزار شد اظهار داشت: ازدواج راه خداست و باید ترویج یابد و زمینه را برای ازدواج آسان فراهم نمائیم چرا که این مسیر منجر به کم شدن گناهان در جامعه خواهد شد.</p>
      <p>حجت الاسلام محسن قرائتی در خصوص ترویج ازدواج آسان نیز تصریح کرد: باید برای ترویج ازدواج آسان عزم و اراده داشته باشیم چرا که هر کاری را که بخواهیم انجام دهیم با اراده می توانیم به سرانجام برسانیم.</p>
      <p>وی همچنین در ادامه به تفسیر آیه 35 سوره نساء پرداخت و با بیان اینکه در این آیه از قرآن کریم تأکید شده است : اگر خوف دارید که بین زن و مرد تفرقه ایجاد شود بی تفاوت نباشید تصریح کرد: در قرآن کریم تأکید شده است با انتخاب داور از زن و مرد تلاش نمائید اختلاف با کد خدامنشی حل شود.</p>
      <p>حجت الاسلام قرائتی افزود : اگر بدانیم که برخی اختلافات در اکثر خانواده ها وجود دارد حل اختلافات راحت تر خواهد شد.</p>
      <p>قرائتی در ادامه با اشاره به اینکه در این آیه قرآن تأکید شده است اطلاعات از اختلافات خانوادگی باید به صورت طبیعی و به دور از هر گونه حدس و گمان و تجسسی به دست بیاید گفت: این بدان معناست که باید در درجه اول این اختلافات توسط خود زن و شوهر حل و فصل شود اما اگر افراد و نزدیکان به درجه ای از اطمینان از وجود اختلاف خانوادگی برسند برای حل و بر طرف کردن و جلوگیری از توسعه اختلاف مسئول هستند.</p>
    </article>
  </body>
</html>
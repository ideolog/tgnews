<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696278/%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D8%AF%D8%B3%D8%AA-%D9%85%D9%81%D8%B3%D8%AF%D8%A7%D9%86-%D8%A7%D9%82%D8%AA%D8%B5%D8%A7%D8%AF%DB%8C-%D8%A8%D8%A7-%D8%B4%D9%85%D8%B4%DB%8C%D8%B1-%D8%A8%D9%8F%D8%B1%D8%A7%D9%86-%D8%B9%D8%AF%D8%A7%D9%84%D8%AA-%D8%AF%D8%B3%D8%AA%DA%AF%D8%A7%D9%87-%D9%82%D8%B6%D8%A7-%D9%82%D8%B7%D8%B9-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="قوه قضائیه: دست مفسدان اقتصادی با شمشیر بُران عدالت دستگاه قضا قطع می‌شود"/>
    <meta property="og:description" content="عده‌ای حرام‌خوار و نفوذکننده قصد داشتند تا خلل در رسیدگی به پرونده‌های مفسدان ایجاد کنند شاید اگر به قیافه این افراد نگاه می‌شد همه فکر می‌کردند این‌ها حتی نماز شب‌شان را قضا نمی‌کنند"/>
  </head>
  <body>
    <article>
      <h1>قوه قضائیه: دست مفسدان اقتصادی با شمشیر بُران عدالت دستگاه قضا قطع می‌شود</h1>
      <address><time datetime="2019-11-01T00:00:00+00:00">01 Nov 2019</time> by <a rel="author">عصر ايران</a></address>
      <p>
        <b>عده‌ای حرام‌خوار و نفوذکننده قصد داشتند تا خلل در رسیدگی به پرونده‌های مفسدان ایجاد کنند شاید اگر به قیافه این افراد نگاه می‌شد همه فکر می‌کردند این‌ها حتی نماز شب‌شان را قضا نمی‌کنند</b>
      </p>
      <figure>
        <img src="https://cdn.asriran.com/files/fa/news/1398/8/10/1032420_340.jpg"/>
      </figure>
      <p>رئیس مرکز حفاظت ‌اطلاعات کل قوه قضائیه با بیان اینکه قطار پاکسازی درون قوه قضاییه متوقف نمی‌شود‌، گفت: تا قطع ریشه فساد اقتصادی آرام نمی‌نشینیم.</p>
      <p>به گزارش تسنیم، علی عبداللهی در حاشیه جلسه شورای اداری شهرستان اهر به خبرنگاران اظهار داشت: هدف سفر رئیس و هیئت همراه قوه قضائیه به استان‌ها و شهرستان‌ها، معاشرت با تمامی اقشار مردمی در استان‌ها و شهرستان‌هاست چراکه رئیس دستگاه قضا معتقد است بدون حضور در بین مردم و لمس مشکلات مردم و جامعه توفیقات لازم جهت حل مشکلات و معضلات را به دست نخواهیم آورد.</p>
      <p>وی با اشاره به اینکه سفرهای استانی و شهرستانی توفیقات بسیاری در حل مشکلات و تصمیم‌گیری‌های کلان دستگاه قضایی به وجود آورده است، افزود: مبنای اول دستگاه قضا برای بسترسازی تحول، اتکا به قانون است و قوه قضاییه در احیای حقوق اجتماعی، شهروندی و عامه تلاش کرده و این موضوعات را جزو اولویت‌های خود می‌داند.</p>
      <p>رئیس مرکز حفاظت ‌اطلاعات ‌قوه قضائیه، تامین امنیت پایدار را اصلی‌ترین وظیفه دستگاه قضایی برشمرد و گفت: امروز آن‌چه که مورد انتظار است این است که مردم باید طعم شیرین عدالت را در جای جای محل سکونت و کار خود بچشند.</p>
      <p>عبداللهی با ذکر اینکه «فساد» موجبات بیکاری جوانان و تبعیض را در جامعه فراهم می‌کند، ابراز داشت: وجود فساد در لایه‌های جامعه نتیجه سوء مدیریت در بحث اقتصادی است یعنی اگر فساد در جامعه رخنه می‌کند باید بدانیم که در بخشی از حوزه اقتصادی کشور بد مدیریت می‌شود یا سوء مدیریت داریم.</p>
      <p>وی گفت: چرا باید در جامعه جوانانی با سن 30 یا 40 سالگی بیکار و ازدواج نکرده باشند؟ دلیل و منشا این آسیب به کسانی بازمی‌گردد که در توزیع منابع و ثروت کشور تاثیرگذارند و این توزیع ناصحیح اقتصادی باعث شده تا افرادی همانند زالو خون مردم را شیشه کرده و جیب خود پر کنند و از طرفی هم جوانان ما بیکار بمانند.</p>
      <p>رئیس مرکز حفاظت ‌اطلاعات ‌قوه قضائیه بابیان اینکه برخی‌ها با رانت و رشوه میلیون‌ها دلار از بیت‌المال به بهانه تولید می‌گیرند و در بازار دلالی می‌کنند و این نیز موجبات بیکاری جوانان را فراهم می‌کند، تصریح کرد: سیر تحولات حجت‌الاسلام رئیسی در قوه قضاییه به گونه‌ای دنبال می‌شود تا در برقراری عدالت بین فقیر و غنی تفاوتی وجود نداشته باشد.</p>
      <p>عبداللهی اضافه کرد: در رسیدگی به پرونده‌های مفاسد اقتصادی که اخیراً بیشتر دیده می‌شود عده‌ای حرام‌خوار و نفوذکننده قصد داشتند تا خلل در رسیدگی به پرونده‌های مفسدان ایجاد کنند شاید اگر به قیافه این افراد نگاه می‌شد همه فکر می‌کردند این‌ها حتی نماز شب‌شان را قضا نمی‌کنند اما با این وجود دستگاه قضا شجاعانه در برابر مفسدان اقتصادی می‌ایستیم به عبارتی قوه قضاییه دست مفسدان اقتصادی را قطع می‌کند.</p>
      <p>وی با تاکید بر اینکه متاسفانه در فضای مجازی با هجمه ناجوانمردانه علیه قوه قضاییه مواجه هستیم، گفت: دست مفسدان اقتصادی با شمشیر بُران عدالت دستگاه قضا قطع می‌شود.</p>
      <p>رئیس مرکز حفاظت ‌اطلاعات ‌قوه قضائیه گفت: شروع پاکسازی درون دستگاه قضا با دستور مقام معظم رهبری انجام گرفته و این قطار در حال حرکت متوقف نمی‌شود البته این برخوردها تلنگری به مفسدان و خاطیان است و در این میان در مبارزه با فساد خط قرمزی برای خود قائل نیستیم و تا زمانی که ریشه فساد را در جامعه نخشکانیم آرام نمی‌نشینیم.</p>
    </article>
  </body>
</html>
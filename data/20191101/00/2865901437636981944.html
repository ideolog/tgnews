<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/upoznajte-cukaricki-dva-partizanova-bandita-jedan-zvezdin-otpadak-superligaski-veterani-golmansko-otkrice/341274"/>
    <meta property="og:site_name" content="MozzartSport"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="UPOZNAJTE ČUKARIČKI: Dva Partizanova bandita, jedan Zvezdin otpadak, superligaški veterani, golmansko otkriće..."/>
    <meta property="og:description" content="Ili kako je Aleksandar Veselinović napravio ozbiljan tim"/>
  </head>
  <body>
    <article>
      <h1>UPOZNAJTE ČUKARIČKI: Dva Partizanova bandita, jedan Zvezdin otpadak, superligaški veterani, golmansko otkriće...</h1>
      <h2>Ili kako je Aleksandar Veselinović napravio ozbiljan tim</h2>
      <address><time datetime="2019-11-01T00:00:00+00:00">01 Nov 2019</time> by <a rel="author">Darjan Nedeljković</a></address>
      <p>Kada su ovog leta čelnici Čukaričkog, predvođeni gazdom <b>Galetom</b> <b>Obradovićem</b>, odlučili da prodaju <b>Mudrinskog</b>, <b>Kopitovića</b> i <b>Ovusua</b> mnogi su pomislili da Brđani ove sezone neće juriti visok plasman, već da će forisrati mlađe snage i želeti da postanu tržišno interesantni. Možda je to i bila ideja, ali trijumfom protiv Partizana ekipa <b>Aleksandra</b> <b>Veselinovića</b> je krenula pažnju na sebe. Tri boda u sudaru sa osvajačem Kupa predstavljala su kulminaciju odlične jeseni belo-crnih. Čukarički je drugi na tabeli, igra lepo i disciplinovano. Ovo je priča o momcima koji su trenutno heroji</p>
      <p><b>ĐORĐE</b> <b>PETROVIĆ</b> – Opklada <b>Aleksandra</b> <b>Veselinovića</b> koju može da dobije. Jedan od mlađih golmana Superlige. Na početku ove sezone vraćen je sa pozajmice u IMT-u. Iznenada dobio šansu umesto iskusnijeg <b>Nikole</b> <b>Belića</b>. Primio samo dva gola.</p>
      <p><b>NIKOLA ĆIRKOVIĆ</b> – Superligaški bek. Doveden iz Voždovca da nadoknadi štetu posle teške povrede <b>Miladina</b> <b>Stevanovića</b>. I za sada mu dobro ide. </p>
      <p><b>STEFAN ŠAPIĆ</b> – Štoper atipične građe, visok preko dva metra, nije bio ni na mapi. Ni u omladinskoj školi Čukaričkog nisu ga smatrali top projektom. Kada je završio školovanje poslat je na pozajmicu u beogradski Sinđelić. Dueli sa iskusnim napadačima, koji se nisu libili da mu udare lakat u rebra, pomogli su mu da napreduje. Da mnogo napreduje. Ni kao igrač, ni kao muškarac <b>Stefan</b> <b>Šapić</b> nije u potpunosti formiran. Vrlo zanimljiv materijal.</p>
      <figure>
        <img src="https://mozzartsport.com/upload/CKEditor/31.10.2019/20191030npSapic07.jpg"/>
      </figure>
      <p><b>DARKO PUŠKARIĆ</b> – Od 2009. godine igra Superligu. Jasno je da pojedine napadače našeg elitnog ranga može da čuva i sa cigaretom u ustima. Trener na terenu, idealan partner mnogo mlađem <b>Stefanu</b> <b>Šapiću</b> koji uz njega može da napreduje. Mnogo dobro poznaje domaću ligu, služi kao konsultant navijačima Crvene zvezde i Partizana kada neko iz domaćih klubova pojača crveno ili crno-bele. Jer se uvek susretao sa nekim. Teško da bi Čukarički bio na drugom mestu da nema popularnog <b>Puške</b>.</p>
      <p><b>MIROSLAV BOGOSAVAC</b> – O njemu se najviše zna. Debitovao je već i za reprezentaciju Srbije. Poslednja četiri prelazna roka priča se i piše da levi bek rođen 1996. godine sigurno napušta Srbiju. Ima nedostataka, pre svega kada je reč o defanzivnoj igri, ali... Niko ne može da pobije činjenicu da je jedan od najboljih bekova u ligi. Savršena kontrola lopte je njegov osnovni adut. Prošao je sve mlađe reprezentativne selekcije, potrajao bi u Partizanu da se <b>Ivan</b> <b>Tomić</b> duže zadržao na klupi. Neko će reći da su crno-beli napravili veliku grešku.</p>
      <p><b>MARKO</b> <b>DOCIĆ</b> – Pravi superligaški veteran. Potreban svakoj ekipi, vezista koga bi svaki trener ovdašnjih klubova poželeo. Tri sezone je bio jedan od najboljih igrača Javora, pre nego što je zadužio opremu Čukaričkog. Odlično izvodi slobodne udarce i penale. Malo je poznato da je leta prošle godine Crvena zvezda, tražeći vezistu iz Superlige, birala između <b>Docića</b> i <b>Dušana</b> <b>Jovančića</b>.</p>
      <figure>
        <img src="https://mozzartsport.com/upload/CKEditor/31.10.2019/CUKARICKI-PROLETER_01.JPG"/>
      </figure>
      <p><b>STEFAN KOVAČ</b> – Tokom pionirskih dana bio je možda i najbolji igrač Crvene zvezde. Međutim, počeo je da gubi status, pogotovo kada je klub sa Marakane iz Niša doveo braću <b>Ilić</b>. Nije se razvijao na pravi način, imao je i neoprostive disciplinske ispade zbog kojih je ispaštao. Ipak, na dobrom je putu da napravi solidnu karijeru. Sezona u Srpskoj ligi, u dresu IMT –a, pomogla mu je da očvrsne. Dostigao je superligaški nivo. Videćemo hoće li uspeti da se podigne?</p>
      <p><b>IBRAHIMA NDIJAJE</b> – Kada je igrao u Napretku iz Kruševca iskusni <b>Milorad</b> <b>Kosanović</b> ga je šaljivo zvao <b>Ibra</b>. Klasično afričko krilo. Brz, prodoran, fizički jak. Svakoj ekipi je sposoban da napravi ozbiljan problem. Ima i trenutke dekoncentracije kada uopšte nije prisutan. Popunio je <b>Ovusuove</b> kopačke.</p>
      <p><b>ASMIR KAJEVIĆ</b> – Poslednjih godina, posebno u vreme direktorovanja Vladimira <b>Matijaševića</b>, Čukarički je imao tradiciju dovođenja Cronogoraca. Štoper <b>Kopitović</b> je ostavio solidan utisak, <b>Lagator</b> je mogao i bolje. Uz gazdu kakav je <b>Docić, </b>nekada veliki talenat BSK Borče solidno izgleda u veznom redu.</p>
      <p><b>VELJKO BIRMANČEVIĆ</b> – Pravi bandit iškolovan u Zemunelu, kakav je svojevremeno bio, primera radi, <b>Aleksadar</b> <b>Mitrović</b>. Danas, kada doživaljva dane velike afrimacije, niko ne spori da je ekstremno talentovan i već zreo za ozbiljnije domete. Svi će vam u neformalnim razgovorima reći da treba da oblikuje karakter i temerament, ali da je fudbalska moć – neosporna. Krilni fudbaler u čiji trk i način na koji mazi loptu mora da se zaljubite na prvi pogled. Lako obrađuje i najteže pasove, još lakše prolazi u situacijama jedan na jedan. Prepoznao ga je <b>Ivan</b> <b>Tomić</b>, ali ga je Partizan slao na pozajmice u Rad, potom i Čukarički. Sad je ugovorom vezan za Brđane. Loviće ga jači već sledećeg leta.</p>
      <figure>
        <img src="https://mozzartsport.com/upload/CKEditor/31.10.2019/20191018npBirmancevic3.jpg"/>
      </figure>
      <p><b>SLOBODAN TEDIĆ</b> – Kada se prošle jeseni pojavio na velikoj sceni, igrajući protiv Crvene zvezde na Marakani, pokazao je da bi Brđani u bližoj budućnosti mogli da imaju napadača ekstra klase. Protiv Partizana je odigravao kao <b>Hari</b> <b>Kejn</b> i u šanse izbacivao oba krila. Došao je u Čukarički kao najbolji strelac kadetskog turnira u Bijeljini. Gazda Brđana <b>Gale</b> <b>Obradović</b> i <b>Vladimir</b> <b>Matijašević</b> su iskoristili veliku organizacionu krizu Vojvodine i doveli ga u Beograd. To nije bio bingo, to je bio fudbalski džek-pot. Modernog napadača su prepoznali i u Mančester Sitiju, za koji je <b>Tedić</b> potpisao u transferu vrednom 3.000.000 evra. Morao bi da napravi reprezentativnu karijeru.</p>
      <p>
        <b>IZMENE</b>
      </p>
      <p><b>LUKA STOJANOVIĆ</b> – Još jedan odbačeni Partizanov sin. Skupo je platio ceh odluci da se još kao tinejdžer preseli u redove Sportinga iz Lisabona. Sat njegove karijere je počeo već da otkucava ponoć, jer mu nije išlo ni na pozajmicama u Muskornu i Apolonu. Međutim, donekle se reahabilitovao u Čukaričkom. Da, donekle... I dalje deluje da nije fizički zategnut, ali i u takvim okolnostima talenat je uočljiv. Ima sve što je potrebno vezistu. Pregled, miran pas, kreaciju, kombinatoriku, dribling i šut.</p>
      <p><b>MILUTIN VIDOSAVLJEVIĆ</b> – Javnost ga je upoznala letos, kada je Čukarički igrao protiv jermenskog Ararata. Dečački se igrao fudbal, zajedno sa <b>Birmančevićem</b> publici na Banovom brdu priuštio 90-minuti ringišpil kojim je vozio četvoricu rivalskih defanzivaca. Uz <b>Tedića</b> najtalentovaniji igrač u rosteru <b>Aleksandra</b> <b>Veselinovića</b>. Mora da popravi realizaciju.</p>
      <figure>
        <img src="https://mozzartsport.com/upload/CKEditor/31.10.2019/CUKARICKI-MOLDE_72.JPG"/>
      </figure>
      <p><b>TRENER ALEKSANDAR VESELINOVIĆ</b> – Ko bolje prati domaći fudbal ovakve igre Čukaričkog je negde i očekivao. Spartak je pod vođstvom nekadašnjeg omladinca Crvene zvezde igrao na sličan način. Disciplina je konstanta, kreacija je nešto što donosi bodove. Čukarički ima trenutno najbolju odbranu u Superligi, što je zasluga pedantnog stručnjaka. Pre nego što se vratio u Srbiju, od Suduve je napravio najbolji tim Litvanije.</p>
      <p>(FOTO: Star sport, MN Press)</p>
    </article>
  </body>
</html>
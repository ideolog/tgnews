<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696245/%D9%81%D8%B1%DB%8C%D8%A8-%D8%AA%D8%AE%D9%81%DB%8C%D9%81-%D8%AC%D8%B1%DB%8C%D9%85%D9%87-%D8%B1%D8%A7%D9%86%D9%86%D8%AF%DA%AF%DB%8C-%D8%B1%D8%A7-%D9%86%D8%AE%D9%88%D8%B1%DB%8C%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="فریب تخفیف جریمه رانندگی را نخورید"/>
    <meta property="og:description" content="معاون اجتماعی پلیس فتا از کلاهبرداری اینترنتی در قالب تخفیف جریمه رانندگی خبر داد."/>
  </head>
  <body>
    <article>
      <h1>فریب تخفیف جریمه رانندگی را نخورید</h1>
      <address><time datetime="2019-11-01T00:00:00+00:00">01 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/10/1032353_171.jpg"/>
      </figure>
      <p>معاون اجتماعی پلیس فتا از کلاهبرداری اینترنتی در قالب تخفیف جریمه رانندگی خبر داد.</p>
      <p>به گزارش پایگاه خبری پلیس ایران سرهنگ رامین پاشایی روز جمعه، گفت: برخی افراد سودجو و کلاهبردار با طراحی صفحات جعلی در قالب اعطا تخفیف جریمه راهنمایی و رانندگی به مالکان خودرو تا سقف ۸۰ درصد قربانیان را به صفحات جعلی هدایت و پس از انجام مهندسی اجتماعی و دریافت اطلاعات کارت بانکی نسبت به برداشت غیر مجاز از حساب آنان اقدام می کردند.</p>
      <p>وی افزود: پلیس فتا در چهارچوب ماموریت های محوله ضمن رصد دائمی فضای مجازی، اقدامات مجرمانه افراد سودجو و کلاهبردار را شناسایی و خنثی می کند.</p>
      <p>پاشایی با اشاره شیوه این نوع کلاهبرداری اظهار داشت: پس از هماهنگی با مرجع قضائی و نیز همکاری مجموعه پلیس فتای استان اصفهان، ضمن مسدود سازی سایت مذکور، شناسایی مجرمان در دستور کار پلیس قرار گرفت.</p>
      <p>معاون اجتماعی پلیس فتای ناجا افزود: با اطلاع رسانی های صورت گرفته از سوی نیروی انتظامی و همکاری دوجانبه با رسانه ملی، آگاهی و دانش عمومی هموطنان نسبت به جرائم حوزه سایبر ارتقا مناسبی یافته ولی افراد سودجو و کلاهبردار با استفاده از ترفندهای مختلف، مترصد کلاهبرداری از هموطنان و به خصوص کاربران فضای مجازی می باشند.</p>
      <p>سرهنگ پاشایی اضافه کرد: شهروندان بایستی نسبت به وقوع این گونه جرائم آگاه بوده و همواره به مرجع ارسال این گونه تبلیغات و آگهی‌های دروغین هوشیار باشند و تمامی اخبار و نیازهای اطلاعاتی خود را فقط از منابع معتبر خبری نظیر رسانه ملی و خبرگزاری های رسمی دنبال کرده و در صورت مشاهده موارد مشکوک، آن را از طریق سایت رسمی پلیس فتا به نشانی www. Cyber police.ir بخش گزارشات مردمی جهت پیگیری لازم منعکس کنند.</p>
    </article>
  </body>
</html>
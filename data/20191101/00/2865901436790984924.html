<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/news/341322/sport:nekategorizovano/title:nemesovi-utisci-posle-bronze-u-vuhanu-bolje-nego-na-oi-u-riju"/>
    <meta property="og:site_name" content="MozzartSport"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="Nemešovi utisci posle bronze u Vuhanu: Bolje nego na OI u Riju"/>
    <meta property="og:description" content="“Kompletna organizacija koštala je čak 23 miliona dolara. Izgradili su selo za smeštaj 9.300 sportista koje je bilo neuporedivo bolje, funkcionalnije i modernije od onog koje smo imali na Olimpijskim igrama u Riju“"/>
  </head>
  <body>
    <article>
      <h1>Nemešovi utisci posle bronze u Vuhanu: Bolje nego na OI u Riju</h1>
      <h2>“Kompletna organizacija koštala je čak 23 miliona dolara. Izgradili su selo za smeštaj 9.300 sportista koje je bilo neuporedivo bolje, funkcionalnije i modernije od onog koje smo imali na Olimpijskim igrama u Riju“</h2>
      <address>
        <time datetime="2019-11-01T00:00:00+00:00">01 Nov 2019</time>
      </address>
      <p>Trofejni srpski rvač <b>Viktor Nemeš</b> nedavno se vratio iz Kine gde je na Svetskim vojnim igrama osvojio još jednu medalju za našu zemlju - ovog puta bronzanu. Prvi slobodan trenutak ovaj vrhunski sportista iz Sente iskoristio je da obavi sve formalnosti oko upisa na četvrtu godinu Fakulteta za sport, koji i pored brojnih sportskih obaveza uspešno pohađa.</p>
      <p>Zanimljivo je da je od 2016. godine, od kada je postao stipendista Fakulteta za sport Univerziteta "Union - Nikola Tesla" <b>Nemeš </b>osvojio čak pet medalja - zlato i bronzu na šampionatima sveta, srebro i bronzu na evropskim prvenstvima i sada bronzu u Vuhanu i tako na najbolji mogući način pokazao kako vrhunska sportska karijera i visoko obrazovanje mogu da idu ruku pod ruku.</p>
      <p>Iz kineskog grada Vuhan, hiljadu kilometara južno od Pekinga, sa Svetskih vojnih igara na kojima je prvi put učestvovao, <b>Nemeš </b>se vratio pun utisaka. <br/><b>"Organizacija je bila na vrhunskom nivou. Bio sam zadivljen onim što sam video. Kinezi su to odradili na maestralan način, a dovoljno je možda samo reći da je kompletna organizacija koštala čak 23 miliona dolara. Izgradili su selo za smeštaj 9.300 sportista koje je bilo neuporedivo bolje, funkcionalnije i modernije od onog koje smo imali na Olimpijskim igrama u Riju. Bilo je angažovano čak 25.000 volontera, na otvaranju igara pevao je slavni glumac Džeki Čen, a toj svečanoj ceremoniji prisustvoao je i predsednik Kine Si Đinping. Kada smo dolazili u Kinu i kada smo se vraćali u Srbiju, na aerdromima smo imali povlašćen status, imali smo poseban protokol, nismo čekali u redovima niti se bilo gde zadržavali. Uz nas je bio uvek neko iz organizacije i lokalni policijski službenik, tako je bilo u Kini, ali i na aerdromima u Minsku i Budimpešti. Zaista neverovatno"</b>, rekao je <b>Nemeš</b>.</p>
      <p>Kada je o samom takmičenju reč, <b>Nemeš</b> je istakao:<br/><b>"Konkurencija je bila izuzetno jaka. Dovoljno je reći samo da sam u polufinalu izgubio od olimpijskog šampiona Hasana Alijeva iz Azerbejdžana. Međutim, u borbi za treće mesto pobedio sam Ukrajinca koga sam savladao i 2015. godine kada sam osvojio svoju prvu medalju u seniorskoj konkurenciji. Zanimljivo je da od njega nikad nisam izgubio, a već smo radili pet ili šest mečeva"</b>. </p>
      <figure>
        <img src="https://mozzartsport.com/upload/CKEditor/31.10.2019/20191031_130015.jpg"/>
      </figure>
      <p>Ono što predstoji <b>Nemešu </b>su evropske kvalifikacije za plasman na Olimpijske igre.<br/><b>"Na šampionatu sveta u Kazahstanu nisam uspeo da izborim olimpjsku vizu što mi je bio osnovni cilj. Međutim, bio sam žestoko oštećen od strane sudija u duelu sa domaćim rvačem. Bilo je nekoliko odluka na moju štetu, evidentnih grešaka za koje ne znam da li su bile sa namerom, ali predsednik Svetske rvačke federacije Nenad Lalović mi je sopštio da taj sudija više neće biti delegiran za velika takmičenja. To mi nije neka satisfakcija, ali šta da se radi i to je sport"</b>, napravio je malu digresiju <b>Nemeš </b>i potom se vratio na temu:<br/><b>"Evropske kvalifikacije će biti u martu u Budimpešti. Konkurencija će biti žestoka, jer su do sada samo trojica rvača iz Evrope plasirala na Olimpijske igre, a samo će finalisti obezbediti vizu za Tokio. Reći ću samo da će se u Budimpešti, između ostalih, takmičiti i Roman Vlasov, dvostruki olimpijski šampion"</b>.</p>
      <p>Pripreme za ovo važno takmičenje <b>Nemeš </b>počinje već početkom decembra.<br/><b>"Treniraćemo u bugarskom Belmekenu i tamo ćemo sprovesti bazične pripreme. Potrudiću se da pripreme odradim na najbolji mogući način i već u martu obezbedim Olimpijsku vizu. U suprotnom imaću još jednu šansu u aprilu na svetskim kvalifikacijama"</b>, kaže <b>Nemeš </b>i otkriva da za pripreme ima specijalnog aduta u rukavu:<br/><b>"To je znanje za medalje koje stičem na Fakultetu za sport. Na studijskom programu sam Trener u sportu i teorisjko znanje koje stičem svakodnevno proverama u praksi i to mi zaista mnog znači. Već sam mnogo toga naučio, ali pre svega kako da na pravi način osluškujem svoje telo i na osnovu toga kako da pravilno doziram trening. U teoriji sportskog treninga postoji princip svesnosti, po kome sportista treba da zna šta radi, zašto to na treningu radi i kako treba radi. Mislim da sam to dobro izučio i da mi zaista pomaže"</b>, zaključio je <b>Nemeš</b>.   </p>
    </article>
  </body>
</html>
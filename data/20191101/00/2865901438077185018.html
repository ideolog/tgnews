<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/tenis/vesti/rafa-u-stopu-prati-novaka-conga-se-drzao-samo-jedan-set/341354"/>
    <meta property="og:site_name" content="MozzartSport"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="Rafa u stopu prati Novaka: Conga se držao samo jedan set"/>
    <meta property="og:description" content="Nadal u polufinalu na Šapovalova"/>
  </head>
  <body>
    <article>
      <h1>Rafa u stopu prati Novaka: Conga se držao samo jedan set</h1>
      <h2>Nadal u polufinalu na Šapovalova</h2>
      <address>
        <time datetime="2019-11-01T00:00:00+00:00">01 Nov 2019</time>
      </address>
      <p>Prate se u stopu <b>Novak Đoković</b> i <b>Rafael Nadal</b>. Zbog toga i jesu dvojica najboljih tenisera današnjice... <b>Đoković</b> je protutnjao danas do polufinala mastersa u Parizu, a istim putem je nekoliko sati kasnije prošao i <b>Nadal</b>.</p>
      <p>Španac je morao više da se potrudi od Srbina, iako je na papiru imao lakši posao. Nekada veliki talenat <b>Žo-Vilfred Conga</b> je odigrao svoj tipični meč: bio je jako dobar jedan set, a kada je njega izgubio, u drugom nije imao ni volje da se bori – 7:6, 6:1.</p>
      <p>Stigao je <b>i Nadal</b> do polufinala, u kojem će ga sutra čekati <b>Denis Šapovalov</b>. Do sada su igrali dva puta jedan protiv drugog i skor je 1:1. U 2019. se nisu sretali na terenu, iako je godina pri kraju...</p>
      <p>Što se tiče četvrtfinala, <b>Conga</b> je pružio dobar otpor u prvom setu. Svako je držao svoj servis gem, bez ijedne brejk lopte, sve do taj-brejka. A, tu je <b>Nadal</b> bio psihički stabilniji i preciznije ruke, pa je dobio taj deo igre sa 7:4.</p>
      <p>Uobičajeno je za <b>Congu</b> da kada protiv favorita na takav način izgubi set, da se u drugom „raspadne“. Nije „razočarao“ ni večeras, za nešto više od pola sata izgubio je drugi set sa 6:1.  Za njega je sezona završena, trebalo bi od ponedeljka da bude 25. teniser sveta.</p>
      <p><b>Nadalov</b> proboj u polufinale sve više smanjuje <b>Đokovićeve</b> šanse da bude broj 1 na kraju godine. U ovom trenutku, posle pobeda obojice tenisera, razlika je 1.280 bodova u korist Španca. Mnogo jeste, nemoguće nije...</p>
      <p><b>Foto:</b> <i>Reuters</i></p>
    </article>
  </body>
</html>
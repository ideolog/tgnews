<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696228/%D8%A2%DB%8C%D8%AA%E2%80%8C%D8%A7%D9%84%D9%84%D9%87-%D9%85%D9%88%D8%AD%D8%AF%DB%8C%E2%80%8C%DA%A9%D8%B1%D9%85%D8%A7%D9%86%DB%8C-%D8%B4%DB%8C%D8%B9%D9%87-%D8%A7%D9%86%DA%AF%D9%84%DB%8C%D8%B3%DB%8C-%D8%AF%D8%B1-%D8%A8%DB%8C%D9%86-%D9%85%D8%B1%D8%AF%D9%85-%D8%B9%D8%B1%D8%A7%D9%82-%D9%86%D9%81%D9%88%D8%B0-%DA%A9%D8%B1%D8%AF%D9%87%E2%80%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="آیت‌الله موحدی‌کرمانی : شیعه انگلیسی در بین مردم عراق نفوذ کرده‌"/>
    <meta property="og:description" content="&quot;یکی از عوامل اصلی مشکلات اقتصادی مردم عراق، آمریکای جنایتکار است&quot;."/>
  </head>
  <body>
    <article>
      <h1>آیت‌الله موحدی‌کرمانی : شیعه انگلیسی در بین مردم عراق نفوذ کرده‌</h1>
      <address><time datetime="2019-11-01T00:00:00+00:00">01 Nov 2019</time> by <a rel="author">عصر ايران</a></address>
      <p>
        <b>"یکی از عوامل اصلی مشکلات اقتصادی مردم عراق، آمریکای جنایتکار است".</b>
      </p>
      <figure>
        <img src="https://cdn.asriran.com/files/fa/news/1398/8/10/1032335_810.jpg"/>
      </figure>
      <p>خطیب نماز جمعه این هفته تهران گفت: برخی گروه‌های منحرف که ما آنها را شیعه انگلیسی می‌‌دانیم در بین صفوف مردم عراق نفوذ کرده‌اند که مردم این کشور باید هوشیار باشند.</p>
      <p>به گزارش عصرایران به نقل از خبرگزاری تسنیم، آیت‌الله محمدعلی موحدی‌کرمانی خطیب نماز جمعه این هفته تهران در خطبه‌‌های دوم این نماز در سخنانی، به تحولات عراق و لبنان اشاره کرد و گفت: مردم عراق در طول 100 سال اخیر به دلیل ساختار غلط برنامه منظم شده و توزیع بودجه در فقر و تبعیض به سر می‌برند، بودجه کشور بین احزاب و گروه‌ها و فراکسیون‌‌ها توزیع می‌شود، مردم عملا بهره‌ای از بودجه ندارند.</p>
      <p>وی با بیان اینکه مردم عراق در تجمعات خیابانی‌شان خواهان عدالت و حل مشکلات بودند و هستند، اظهار داشت: مرجعیت محترم عراق، دولت را موظف به اصلاحات و رسیدگی به اعتراضات کرده‌اند، در عین حال آنچه در روزهای اخیر شاهد بودیم و شنیدیم، فقط اعتراض و مطالبه اصلاحات اقتصادی نبود، دشمنان عراق هم بیکار ننشته‌اند و از گوشه‌ای وارد شده‌اند و در بعضی شهرها، به‌خصوص بصره و عماره، به خشونت روی آورده‌اند و مردم مظلوم و بی‌گناه را مورد حمله قرار داده‌اند و جمع کثیری را کشته و عده‌ بیشماری را مجروح کردند، حتی بعضی از متدینین را قطعه‌قطعه کرده و بعضی را در آتش سوزاندند؛ توجه کنیم که دشمنان مترصد فرصتی است که بر موج سوار شود و این اوضاع را به‌وجود می‌آورد.</p>
      <p>خطیب نماز جمعه این هفته تهران ادامه داد: سفیر آمریکا هم در عراق، طبق اطلاعی که پیدا کرده‌ایم، به صورت علنی از خشونت حمایت می‌کند و به صراحت نیروهای انتظامی عراق را از کنترل این رفتارها منع می‌کند و این در حالی است که دولت آمریکا در طول 16 سال گذشته، روزانه بیش از یک میلیون بشکه نفت از عراق، تحت عنوان غرامت جنگی، بهره می‌گیرد.</p>
      <p>آیت‌الله موحدی‌کرمانی، یکی از عوامل اصلی مشکلات اقتصادی مردم عراق را آمریکای جنایتکار قلمداد کرد و گفت: مردم عراق تحت زعامت مرجعیت و در چارچوب قوانین و دولت قانونی خود، راه اصلاح واقعی را می‌شناسند و توان حل مسائل را دارند، کما‌ اینکه در سال‌‌های گذشته هم توانستند بحران امنیت را حل کنند.</p>
      <p>وی اضافه کرد: در اعتراضات عراق، بعضی گروه‌های منحرف که ما آنها را شیعه انگلیسی می‌دانیم هم نفوذ کرده و به‌خصوص در کربلا و بصره و عماره، جنایاتی را مرتکب شدند که مردم عراق باید هوشیار بوده و صفوف خود را از آنها جدا کنند.</p>
      <p>خطیب نماز جمعه این هفته تهران در بخش دیگری از سخنانش به تحولات اخیر لبنان اشاره و تصریح کرد: ریشه اصلی تظاهرات مردم در لبنان عدم اعتنای دولت به مشکلات معیشتی مردم است، در طول سال‌های گذشته، دولت حریری از خارج وام گرفته و مردم لبنان را بدهکار کرده است و این در شرایطی است که این وام‌ها در زندگی مردم بهبود ایجاد نکرده است.</p>
      <p>آیت‌الله موحدی‌کرمانی افزود: در حالی که نیاز سالانه اداره اقتصاد و معیشت مردم لبنان حدود 15 میلیارد دلار است، دولت‌های مختلف این کشور، با بی‌تدبیری، حدود 120 میلیارد دلار بدهی، روی دست مردم گذاشته‌اند که سود سالانه این وام‌ها، از درآمد سالانه دولت بیشتر است؛ مردم از فساد و تبعیض به تنگ آمده‌اند و چاره کار خود را در اعتراض دسته‌جمعی دیده‌اند.</p>
      <p>وی با بیان اینکه دولت لبنان باید از این آهنگ عمومی برای اصلاح استفاده کند، اظهار داشت: استعفای نخست‌وزیر لبنان نشان داد که بعضی از دسته‌های سیاسی لبنان، مصلحت رژیم صهیونیستی و آمریکا و بعضی دولت‌های عرب را بر مصلحت مردم ترجیح می‌دهند، استعفای نخست‌وزیر می‌تواند سبب تشدید اعتراضات خیابانی شده و در نهایت طوایف مختلف را به یکدیگر درگیر کند.</p>
      <p>خطیب نماز جمعه این هفته تهران در توصیه‌ای به طوایف لبنانی، گفت: به برادران از طوایف مختلف، شیعه، مسیحی و سنی، به‌خصوص به رهبران آنها توصیه می‌کنیم که مراقب باشند، لبنان دشمنان خشمگینی دارد، همان‌ها که از مردم مقاوم این کشور لطمه خورده‌اند، همان‌ها که مقاومت سرسختانه حزب‌الله و مردم لبنان را برای جهان اسلام و جهان عرب الهام‌بخش می‌دانند و از آن می‌ترسند، اینها در کمین همه لبنانی‌ها نشسته‌‌اند و به اختلافات داخلی لبنان دل بسته‌اند.</p>
      <p>آیت‌الله موحدی‌کرمانی تأکید کرد: مقاومت لبنان با اکثریتی که در مجلس این کشور دارد، می‌تواند دولت تشکیل دهد، اما گرایشی به آن ندارد و مایل است قوانین و توافقاتی که در حدود 30 سال اخیر میان طیف‌های لبنانی برقرار بوده است را مراعات کند و شیعیان و حزب‌الله کماکان بازوی یاری همه لبنانی‌ها باشد، از خدا می‌خواهیم که هر چه زودتر این فتنه‌ها را خاموش کند و مردم لبنان و عرق هر چه سریع‌تر طعم وحدت را بچشند.</p>
      <p>وی افزود: برادران و خواهران، در اطراف ما ناامنی غوغا می‌کند، اما ایران امن است، دلیل امنیت وجود پربرکت ولی‌امر، رهبر عزیز و گرانقدر است، هر توطئه‌ای که دشمن کرد، رهبر بیدار انقلاب این شخصیت بزرگ که خدا به حرمت قرآن وجود عزیزش را تا ظهور مهدی(عج) حفظ کند و در کنار مهدی(عج) در خدمت به خلق بگمارد، آن را مدیریت کرد، ایشان نیروهای مسلح را مدیریت، مردم را ارشاد می‌کند، در مقابل دشمن می‌ایستد و به هیچ نحوی تسلیم نمی‌شود و به ما هم توصیه می‌کند که بایستید، عزت شما در گروی مقاومت و ایستادن است.</p>
      <p>خطیب نماز جمعه این هفته تهران با تأکید بر اینکه طبق آیات صریح قرآن، اصلا نباید از دشمن بیگانه ترسید، خطاب به مسئولان کشور، گفت: مراقب باشید، از دشمن نباید ترسید، اما از فاصله طبقاتی باید ترسید، از رو آوردن مسئولین به زندگی اشرافی و اشرافی‌گری و دریافت حقوق‌های کلان و فراموش کردن مستضعفان باید ترسید، دشمن خارجی را قوی دیدن و خود را ضعیف پنداشتن، خطری است که باید از آن ترسید.</p>
      <p>براساس این گزارش، نمازگزاران در حین سخنان خطیب نماز جمعه تهران شعار «مرگ بر غارت‌گر بیت‌المال» را سر دادند که آیت‌الله موحدی‌کرمانی در واکنش به شعار آنها، گفت: الحمدالله دست مقتدر رئیس قوه‌قضائیه باز شده و دانه‌دانه مچ مفسدان را می‌گیرد و به مجازات می‌رساند.</p>
      <p>آیت‌الله موحدی‌کرمانی ادامه داد: نپرداختن به ذخایر و ظرفیت‌های داخلی و خیره شدن به دشمن و خارج و نیز نپرداختن به ظرفیت‌‌های بالفعل و بالقوه و بهره نگرفتن از نیروی با نشاط و جوان انقلابی، موضوعی است که باید از آن ترسید، از بیماری اجرایی و اداری باید ترسید، از تزریق صحنه‌‌های آلوده و مسموم به جوانان از طریق فضای مجازی باید ترسید، از حاکمیت ثروت در فصل انتخابات و وعده‌های دروغین کاندیداها باید ترسید.</p>
      <p>وی در ادامه با اشاره سالروز 13 آبان، گفت: 13 آبان یادآور تبعید امام به ترکیه، یورش نیروهای شاه به دانشجویان و دانش‌آموزان، تسخیر لانه جاسوسی آمریکا و روز ملی مبارزه با استکبار جهانی و نیز شهادت حسین فهمیده است.</p>
      <p>خطیب نماز جمعه این هفته تهران با اشاره به بازدید رئیس قوه‌‌قضائیه از گمرکات هرمزگان، اظهار داشت: درباره این واردات انباشه شده و بلاتکلیف که بعضی بیش از یک سال و برخی یک و نیم سال مانده و ترخیص نشده و داروهای مانده و تاریخ مصرف گذشته، تا چه زمانی گمرکات می‌خواهد اینها را نگه دارد و این در حالی است که بیماران به شدت دارو نیاز دارند و شرق و غرب تهران را می‌گردند و دارو گیرشان نمی‌آید.</p>
      <p>وی اضافه کرد: مسئولین محترم نمی‌گویم ضوابط مراعات نشود، اما طبق ضابطه کالاهایی که در گمرکات معطل مانده را ترخیص کنید، اگر افرادی اجناسی وارد کرده‌اند، طبق ظابطه رسیدگی و سعی شود که این اموال به دست مردم برسد؛ این اموال متروکه نیست، صاحب این اموال مشخص است، مگر می‌شود که این اموال را به مزایده گذاشت، مسئولین، حدود اسلامی را رعایت کنید و رضای خدا را در نظر بگیرید، اینها عامل بقای حکومت خواهد بود.</p>
      <p>خطیب نماز جمعه این هفته تهران همچنین به شیوع بیماری سرطان طی سال‌های اخیر اشاره و تأکید کرد: ملاحظه می‌کنید سرطان خیلی توسعه پیدا کرده است، آقایان پزشکان دقت کنند، ببینند چه عاملی باعث توسعه سرطان شده است، یکی از پزشکان در جمعی از نخبگان گفت که رنگ‌هایی که به آب‌نبات‌ها می‌زنند، سرطان‌زاست؛ پزشکان بررسی کنند؛ مسئله بیماری مهم است، مخصوصا که می‌گویند دارو کم شده است، اینها را حل کنید، مردم مقاوم و صبور هستند، بالاخره باید مردم را هم مورد توجه قرار داد و با آنها با دلسوزی رفتار کرد.</p>
      <p>به گزارش خبرگزاری تسنیم، آیت‌الله موحدی‌کرمانی در خطبه‌های اول نماز جمعه این هفته تهران، گفت: زرق و برق دنیا ما را از آخرت غافل نکند، ابدیت قیامت است، سعادت و شقاوت ابدی آنجاست، ای کسانی که دنیا گول‌تان زده و می‌زند، ای کسانی که به بیت‌المال تجاوز می‌کنید، می‌دزدید و می‌برید، یادتان باشد در قیامت نمی‌توانید پاسخ‌گو باشید.</p>
      <p>وی افزود: مسئولین محترم یادتان باشد، هر مسئولیتی که در این دنیا دارید، در قیامت از شما سؤال می‌شود که با این امانت و این انقلاب چه کردید، به یاد فقرا و مستضعفان بودید یا نه، سعی کردید مشکلات را حل کنید یا نه، آیا برگه‌ای را سریع امضا کردی و یا منتظر زیر میزی بودی؟، مسئولین باید در قیامت برای این مسئولیت و امانتی که در اختیارشان است، پاسخ‌گو باشند.</p>
      <p>خطیب نماز جمعه این هفته تهران در پایان خاطرنشان کرد: مردم به مسئولین امنیت و فرهنگی کشور اعتماد می‌کنند، بچه‌های‌شان را به مدرسه و دانشگاه می‌فرستند، این مغزها امانت در دست شماست، مراقب باشید، این مغزها را با چی پُر می‌کنید، پدران و مادران، ببینید، این نوجوان و کودک شما چه صحنه‌‌هایی در گوشی‌های موبایل می‌بیند، مراقبت کنید؛ آیا اجازه می‌‌دهید به وزارت بهداشت که غذای مسموم در اختیار مردم بگذارد و بگوید خودتان تشخیص دهید، مگر می‌شود؟</p>
    </article>
  </body>
</html>
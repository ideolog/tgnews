<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/barsa-pokazuje-snagu-u-milanu-realu-treba-ubedljiva-pobeda/341208"/>
    <meta property="og:site_name" content="MozzartSport"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="Barsa pokazuje snagu u Milanu, Realu treba ubedljiva pobeda"/>
    <meta property="og:description" content="Čak sedam mečeva igra se u petak u Evroligi"/>
  </head>
  <body>
    <article>
      <h1>Barsa pokazuje snagu u Milanu, Realu treba ubedljiva pobeda</h1>
      <h2>Čak sedam mečeva igra se u petak u Evroligi</h2>
      <address>
        <time datetime="2019-11-01T00:00:00+00:00">01 Nov 2019</time>
      </address>
      <p>Kraj prve evroligaške sedmice s duplim programom ostavio je prebogati košarkaški program sa čak sedam utakmica!</p>
      <p>Dan prepun dešavanja u elitnom takmičenju otvaraju Zenit i CSKA. Tim iz Sankt Peterburga još nije uspeo da se navikne na žestok ritam najbolje košarke u ovom delu planete, što se jasno oslikava na igračima <b>Đoana Plaze</b>. Aktuelni šampion novo evropsko gostovanje dočekuje posle dva ubedljiva brejka u Valensiji i Berlinu, gde je prosek ubačenih poena na čak 89 po utakmici!</p>
      <p>Zenit ove sezone na svom terenu trpi ozbiljan teror jer ima četiri uzastopna poraza. U dve situacije nije uspeo da prebaci ni 70 poena, mada su protivnici bili vrlo jaki – Barselona i Panatinaikos u Evroligi, odnosno Nižnji i Lokomotiva u VTB ligi.</p>
      <p>CSKA je poslednjih godina često imao problema sa Zenitom u Sankt Peterburgu. U poslednjoj utakmici polufinala regionalnog takmičenja Armejci su prekinuli niz od tri poraza u gostima Zenitu i to s rezultatom 69:68. Biće ovo prvi evroligaški sudar dva tima, gde očekujemo sigurnu dvojku.</p>
      <p>Fenerbahče će na svom terenu pokušati da nađe izlaz iz krize i proba da nadigra Žalgiris <b>Šarunasa Jasikevičijusa</b> koji je ponovo trn u oku najbogatijim evropskim klubovima. Dobra vest za <b>Željka Obradovića</b> je povratak Nikole Kalinića u sastav i očekuje se da će srpski reprezentativac pokrenuti stvari nabolje.</p>
      <p>Feneru je ovo tek druga evropska utakmica na domaćem terenu, kao i Žalgirisu na strani. Očekivano, Fener je kod kuće bio bolji od Baskonije u tom meču sa 87:80, dok je litvanski gigant dobro iscedio košarkaše Armanija pre nego što je položio oružje.</p>
      <p>Podsetimo, Žalgiris zna kako se pobeđuje u Istanbulu. Prošle sezone je slavio u tesnoj završnici druge utakmice plej-ofa sa 82:80, kada je eksplodirao <b>Edgaras Ulanovas</b> s 20 poena, uz koš za pobedu.</p>
      <p>Valensija i Asvel imaju svoju istoriju duela u evropskim takmičenjima. Poslednji put su se na parketu našli prošle sezone u Evrokupu i zanimljivo je da je svaki put dosad domaćin odnosio pobedu. Dosadašnji susreti bili su često prosečno efikasni, s minimumom od 144 poena, ali često je padalo i mnogo više koševa.</p>
      <p>Slepi miševi zasad ne pokazuju da imaju evroligaški materijal i još traže put do pobede kod kuće. Asvel je, opet, u dosadašnja dva gostovanja pretrpeo rutinske poraze. Od Bajerna najteži u istoriji takmičenja...</p>
      <p>Možda i derbi šestog kola igra se u Milanu, gde će Armani dočekati Barselonu. Kaznena ekspedicija <b>Svetislava Pešića</b> i dalje surovo gazi i zaista ističe jaku kandidaturu da ode do samog kraja i uzme trofej posle ravno deset godina čekanja.</p>
      <p>Armani bi trebalo da računa i na oporavljenog <b>Nemanju Nedovića</b>, ali treba biti oprezan. Manekeni jesu dobili Fenerbahče, ali to je tim koji se nalazi u ozbiljnoj krizi. S druge strane, Barselona je mašinerija koja ne spušta nivo u oba polja igre i Armaniju će za pobedu biti potrebno mnogo više od dobre šuterske partije da bi dobio meč. Ne treba, opet, zaboraviti ni da je Barsa ove sezone već doživela dva čudna poraza u gostima od Saragose i Andore...</p>
      <p>Susret Olimpijakosa i Makabija u Pireju biće dobra prilika da se crveno-beli još jednom oduže svom bivšem treneru <b>Janisu Sferopulosu</b> za sve što je uradio tokom četiri sezone zajedničke saradnje. Olimpijakos ove sezone igra vrlo čudne utakmice u Evroligi. Posle trijumfa nad Valensijom u Dvorani mira i prijateljstva stigao je iznenađujući poraz od Zenita posle produžetka. Makabi je u dosadašnja dva evropska gostovanja poražen, ali i Himki i Real su morali da potroše poslednji atom snage kako bi uzeli dva boda.</p>
      <p>Baskonija i Real ne bi trebalo da imaju mnogo problema s Bajernom, odnosno Albom u špansko-nemačkim okršajima pošto su domaćini dosad vrlo sigurni pred svojom publikom.</p>
      <p>
        <b>EVROLIGA - 6. KOLO</b>
      </p>
      <p><b>Četvrtak</b><br/>Crvena zvezda - Himki 90:78<br/>/Simanić 18 - Šved 14/</p>
      <p>Panatinaikos - Anadolu Efes 86:70<br/>/Rajs 18 - Larkin 28/</p>
      <p>
        <b>Petak<br/><a href="https://www.mozzartbet.com/sr/kladjenje-2018#/match/4482112">18.00:  (3,50) Zenit  (16,00)  CSKA (1,35) </a><br/><a href="https://www.mozzartbet.com/sr/kladjenje-2018#/match/4482113">18.45:  (1,25) Fenerbahče  (17,00)  Žalgiris (4,40) </a><br/><a href="https://www.mozzartbet.com/sr/kladjenje-2018#/match/4482114">19.00:  (1,30) Valensija  (16,00)  Asvel (3,90) </a><br/><a href="https://www.mozzartbet.com/sr/kladjenje-2018#/match/4482115">20.00:  (2,15) Olimpija Milano  (14,50)  Barselona (1,80) </a><br/><a href="https://www.mozzartbet.com/sr/kladjenje-2018#/match/4482116">20.30:  (1,60) Olimpijakos  (14,50)  Makabi (2,55) </a><br/><a href="https://www.mozzartbet.com/sr/kladjenje-2018#/match/4482117">21.00:  (1,30) Baskonija  (16,00)  Bajern (3,90) </a><br/><a href="https://www.mozzartbet.com/sr/kladjenje-2018#/match/4482738">21.00:  (1,03) Real Madrid  (28,00)  Alba (12,00) </a></b>
      </p>
      <p><b>NAPOMENA</b>: Kvote su podložne promenama</p>
      <figure>
        <img src="https://www.mozzartsport.com/upload/CKEditor/31.10.2019/000000000000000.jpg"/>
      </figure>
    </article>
  </body>
</html>
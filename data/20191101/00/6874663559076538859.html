<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3772868,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="“מסך ברזל&quot; ירד על האינטרנט ברוסיה"/>
    <meta property="og:description" content="חוק חדש שנכנס לתוקפו ברוסיה מאפשר לקרמלין לנתק את המדינה מהאינטרנט העולמי ולייצר לעצמה רשת אינטרנט פנימית משל עצמה. באמצעות החוק יוכל הקרמלין להשיג שליטה מלאה על הרשת הרוסית וההתחברות אליה"/>
  </head>
  <body>
    <article>
      <h1>“מסך ברזל" ירד על האינטרנט ברוסיה</h1>
      <h2>חוק חדש שנכנס לתוקפו ברוסיה מאפשר לקרמלין לנתק את המדינה מהאינטרנט העולמי ולייצר לעצמה רשת אינטרנט פנימית משל עצמה. באמצעות החוק יוכל הקרמלין להשיג שליטה מלאה על הרשת הרוסית וההתחברות אליה</h2>
      <address><time datetime="2019-11-01T00:00:00+00:00">01 Nov 2019</time> by <a rel="author">רפאל קאהאן</a></address>
      <p>חוק חדש שנכנס לתוקפו היום ברוסיה מאפשר לקרמלין לנתק את המדינה מהאינטרנט העולמי, לשלוט על הניתובים בתוך המדינה ולייצר לעצמה רשת מקומית מקבילה לזו העולמית. בפועל מדובר באמצעי שמספק לקרמלין שליטה מלאה על הרשת הלאומית וההתחברות אליה במדינה. מבקרים חוששים שמדובר בצעד ראשון לקראת הקמה של חומת אש (פיירוול) לאומית כמו בסין והגברת הפיקוח והמעקב אחרי הגולשים הרוסים.</p>
      <p>החוק שמכונה "האינטרנט הריבוני", נחתם על ידי נשיא רוסיה ולדימיר פוטין כבר במאי שעבר. הטענה של מחוקקיו היתה שהוא יאפשר להגן על רוסיה במקרה של תקיפת סייבר או בכל מצב חירום לאומי. מבחינה מעשית הוא מחייב את ספקיות האינטרנט להשתמש בתשתית תקשורת המנוהלת על ידי המדינה כמו גם במערכת שמות מתחם מקומית.</p>
      <figure>
        <img src="https://images1.calcalist.co.il/PicServer3/2016/06/29/618133/1L.jpg"/>
        <figcaption>נשיא רוסיה ולדימיר פוטין <br/>צילום: איי אף פי</figcaption>
      </figure>
      <p>מבחינה תיאורטית זה אומר שרוסיה תוכל למעשה להקים לעצמה אינטרנט פנימי משל עצמה שמנותק הלכה למעשה מהעולם החיצון - בדומה למצב בצפון קוריאה. עם זאת, מדובר בצעד שהינו בעייתי ליישום מבחינה טכנית ואף כזה שעשוי להזיק לכלכלה הרוסית יותר משיועיל לשלטון של פוטין. למרות שהחוק מאפשר זאת, גם השליטה על זרם המידע שעובר באינטרנט לא יתאפשר כל כך בקלות. בניגוד לסין שהקימה חומת אש דרכה היא מסננת את הגישה וחוסמת אתרים בשיתוף עם מספר ספקיות תקשורת בשליטת המדינה, אך מנגד שומרת על החיבור לרשת העולמית, ברוסיה מדובר במהלך שאולי בלתי אפשרי לבצע כיום מבחינה טכנית. "הם היו צריכים לחשוב על זה קודם", הסביר ל-CNBC, סרגיי סנוביץ' חוקר במכון המדיניות של טכנולוגיות המידע באוניברסיטת פרינסטון. הסיבה העיקרית היא שבניגוד לסין, החיבור לאינטרנט והשימוש בה התפתח בצורה חופשית ברוסיה מאז אמצע שנות ה-90. אך במקביל החוק מאפשר גם תיאורטית לייצר מתג שיאפשר לנתק את הרשת המקומית מרשת האינטרנט העולמית. האזרחים הרוסים מבינים זאת היטב וחקיקת החוק הוציאה אלפים לרחובות במאי שעבר. גם ארגוני זכויות אדם חוששים שהוא יגביר את הצנזורה ויגביל עוד יותר את חופש הביטוי במדינה. החוק הרוסי - כמו מקבילו הסיני - גם מספק תשתית משפטית לביצוע מעקב וריגול אחר משתמשים ברשת בהיקף נרחב. רוסיה נחשבת למדינה שהצליחה לייצר הצלחות לא מעטות בעולם הטכנולוגיה. יאנדקס, קספרסקי, VK, mail.ru, ועוד חברות הן תוצאה של השילוב בין החיבור לאינטרנט העולמית לבין הכישרון המקומי בתחומי המתמטיקה והמדעים. באופן אירוני, הניסיון לפקח ולהקשות על חופש הביטוי במדינה הביא גם לפיתוח מה שנחשב לאפליקציית המסרים המוצפנת והעצמאית הגדולה ביותר כיום - טלגרם. בנוסף היא נחשבת גם כאחת ממעצמות הסייבר המובילות בעולם עם יכולות תקיפה, ריגול ופרופגנדה מוכחות. קשה להאמין שיש מישהו במדינה שחושב שלנתק אותה מהאינטרנט ישפר את מצבה במשהו. אך כנראה שזו גם דרך לאותת לארה"ב וליריבות אחרות שרוסיה לא זקוקה להן, ושהיא לא מפחדת מניסיון עתידי לתקוף אותה, כמו שהיא תקפה את גיאורגיה או כמו שארה"ב וישראל תקפו את איראן, לפי פרסומים זרים.</p>
    </article>
  </body>
</html>
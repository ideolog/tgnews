<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3772871,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="תומקאר הישראלית חושפת דגם חדש לשוק האמריקאי"/>
    <meta property="og:description" content="החברה מייצרת את כלי הרכב שלה בארה&quot;ב, אך התכנון שלהם מבוסס על ידע ועל טכנולוגיה ישראלית מהמפעל בקיבוץ גבעת השלושה. הדגם החדש, TX4, מצויד במנוע בנזין בנפח 1.5 ליטרים המפיק 109 כוחות סוס ונושא תג מחיר של 36,500 דולר"/>
  </head>
  <body>
    <article>
      <h1>תומקאר הישראלית חושפת דגם חדש לשוק האמריקאי</h1>
      <h2>החברה מייצרת את כלי הרכב שלה בארה"ב, אך התכנון שלהם מבוסס על ידע ועל טכנולוגיה ישראלית מהמפעל בקיבוץ גבעת השלושה. הדגם החדש, TX4, מצויד במנוע בנזין בנפח 1.5 ליטרים המפיק 109 כוחות סוס ונושא תג מחיר של 36,500 דולר</h2>
      <address><time datetime="2019-11-01T00:00:00+00:00">01 Nov 2019</time> by <a rel="author">תומר הדר</a></address>
      <p>תעשיית הרכב הישראלית, למי שאינו בקיא בנבכי ההיסטוריה, ייצאה בעבר אלפי מכוניות למדינות שונות. בין היתר, יוצאו מישראל רכבים מתוצרת ג'יפ, רנו, רום כרמל ואפילו סופות, כולם הורכבו בישראל במסגרת חוזים עם יצרני רכב ששלחו לארץ ערכות הרכבה מוכנות. אך מסיבות מובנות מאז שנות התשעים ועד היום הידלדל היקף היצוא כמעט לאפס - וישראל החלה להתבלט בתחום האוטו טק. ועם זאת כלי רכב מתכנון ישראלי עדיין משווקים בעולם.</p>
      <p>כך, חברת תומקאר הישראלית שהוקמה ב-1991 חושפת דגם חדש לשוק האמריקאי: TX4. כיום תומקאר מייצרת את הרכבים בארה"ב - אך התכנון לפחות בחלקו עדיין מבוסס על ידע וטכנולוגיה ישראלית ששורשיהם נמצאים אי שם במפעל בקיבוץ גבעת השלושה. </p>
      <figure>
        <img src="https://images1.calcalist.co.il/PicServer3/2019/11/01/944408/1NL.jpg"/>
        <figcaption>דגם TX4 של תומקאר <br/>צילום: יח"צ</figcaption>
      </figure>
      <p>לפי המפרט שמפרסמת תומקאר, ה-TX4 מצויד במנוע בנזין בנפח 1.5 ליטרים המפיק 109 כוחות סוס אשר מותקן בחלקו האחורי של רכב השטח השוקל 1,202 קילוגרמים. ההנעה כפולה וכוללת בין היתר גם נעילות רוחביות לדיפרנציאלים מקדימה ומאחור, כדי להבטיח עבירות מרבית.</p>
      <p>מרווח הגחון (כלומר המרחק בין הגחון לקרקע) הוא 432 מילימטרים. לשם השוואה, רכבי שטח קשוחים מודרניים מתהדרים במרווח גחון של כ-250 מילימטרים, במקרה הטוב. המחיר, לצרכנים בארה"ב הוא 36,500 דולר, כמחירה של מכונית משפחתית בישראל. מכיוון שמדובר ברכב המיועד בעיקר לשוק הפנאי, TOMCAR עתידה להציג גם גרסאות אזרחיות מאובזרות יותר.</p>
    </article>
  </body>
</html>
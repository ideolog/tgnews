<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696234/%D8%AD%D9%85%D9%84%D9%87-%D8%B3%D8%A7%DB%8C%D8%A8%D8%B1%DB%8C-%D8%A8%D9%87-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%AA%D8%A7%D8%B3%DB%8C%D8%B3%D8%A7%D8%AA-%D9%87%D8%B3%D8%AA%D9%87%E2%80%8C%D8%A7%DB%8C-%D9%87%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="حمله سایبری به بزرگترین تاسیسات هسته‌ای هند"/>
    <meta property="og:description" content="هند نفوذ یک بدافزار در سیستم رایانه‌ای تاسیسات &quot;کودانکولام&quot; واقع در ایالت &quot;تامیل نادو&quot; را که بزرگترین تاسیسات هسته‌ای این کشور است، تایید کرد."/>
  </head>
  <body>
    <article>
      <h1>حمله سایبری به بزرگترین تاسیسات هسته‌ای هند</h1>
      <address><time datetime="2019-11-01T00:00:00+00:00">01 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/10/1032342_220.jpg"/>
      </figure>
      <p>هند نفوذ یک بدافزار در سیستم رایانه‌ای تاسیسات "کودانکولام" واقع در ایالت "تامیل نادو" را که بزرگترین تاسیسات هسته‌ای این کشور است، تایید کرد.</p>
      <p>به گزارش ایسنا، به نقل از روزنامه فایننشال تایمز، هند اعلام کرد که به گفته کارشناسان امنیت سایبری این بدافزار توسط Lazarus Group که حملات سایبری زیادی در جهان ترتیب داده، ساخته شده است.</p>
      <p>شرکت انرژی هسته‌ای هند همچنین اعلام کرد که این بدافزار از سوی کره شمالی توانسته است ۳۰ اکتبر به سیستم تاسیسات اتمی نودانکولام نفوذ کند و آسیب‌پذیری این بخش مهم کشور به حملات سایبری را نشان دهد.</p>
      <p>این تاسیسات با ۲۲ رآکتور با مجموع قدرت ۶.۷۸۰ مگاوات بزرگترین تاسیسات هسته‌ای هند به‌شمار می‌رود که با همکاری روسیه ساخته شده است.</p>
      <p>در بیانیه‌ای رسمی اعلام شده که این بدافزار به بخش اداری نفوذ کرده است. ای کی نیما، رییس شرکت انرژی اتمی هند، اظهار کرد: این بد افزار از طریق رایانه یکی از کارمندان وارد سیستم نیروگاه هسته‌ای کودانکولام شده است اما مقامات توانسته‌اند از سرایت آن به سایر سیستم‌ها جلوگیری کنند.</p>
      <p>با این حال کارشناسان امنیت سایبری به روزنامه فایننشال تایمز گفته‌اند که اطلاعات مهمی از این تاسیسات استخراج شده‌ است.</p>
      <p>به گفته این کارشناسان این بدافزار با نام " Dtrack " که برای سرقت داده‌ها می‌باشد توسط هکرهای عضو گروه " Lazarus Group" اهل کره شمالی ساخته شده است. این بدافزار همچنین پیش از این داده‌های بانکی میلیون‌ها هندی را به سرقت برده بود.</p>
    </article>
  </body>
</html>
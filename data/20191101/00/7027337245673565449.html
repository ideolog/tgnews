<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/695964/%D8%B3%D9%88%D8%AE%D8%AA%D9%86-%D8%AE%D8%A7%D9%86%D9%87%E2%80%8C%D9%87%D8%A7%DB%8C-%DA%86%D9%86%D8%AF-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1%DB%8C-%D8%B3%D9%84%D8%A8%D8%B1%DB%8C%D8%AA%DB%8C%E2%80%8C%D9%87%D8%A7-%D8%AF%D8%B1-%D8%A2%D8%AA%D8%B4-%DA%A9%D8%A7%D9%84%DB%8C%D9%81%D8%B1%D9%86%DB%8C%D8%A7-%D8%A2%D8%B1%D9%86%D9%88%D9%84%D8%AF-%D8%B4%D9%88%D8%A7%D8%B1%D8%AA%D8%B2%D9%86%DA%AF%D8%B1-%D9%88-%D8%B3%D8%AA%D8%A7%D8%B1%D9%87-%D8%A8%D8%B3%DA%A9%D8%AA%D8%A8%D8%A7%D9%84-%D8%AF%D8%B1-%D9%85%DB%8C%D8%A7%D9%86-%D8%A2%D9%88%D8%A7%D8%B1%DA%AF%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="سوختن خانه‌های چند میلیون دلاری سلبریتی‌ها در آتش کالیفرنیا/ آرنولد شوارتزنگر و ستاره بسکتبال در میان آوارگان"/>
    <meta property="og:description" content="&quot;آرنولد شوارتزنگر&quot; بازیگر و فرماندار سابق کالیفرنیا اعلام کرد که مانند هزاران نفر دیگر خانه خود را در اواسط نیمه شب ترک کرده است."/>
  </head>
  <body>
    <article>
      <h1>سوختن خانه‌های چند میلیون دلاری سلبریتی‌ها در آتش کالیفرنیا/ آرنولد شوارتزنگر و ستاره بسکتبال در میان آوارگان</h1>
      <address><time datetime="2019-11-01T00:00:00+00:00">01 Nov 2019</time> by <a rel="author">عصر ايران</a></address>
      <p>
        <b>"آرنولد شوارتزنگر" بازیگر و فرماندار سابق کالیفرنیا اعلام کرد که مانند هزاران نفر دیگر خانه خود را در اواسط نیمه شب ترک کرده است.</b>
      </p>
      <p>آتش سوزی به خانه های گران قیمت ثروتمندان کالیفرنیای آمریکا رسیده است.</p>
      <p>به گزارش عصر ایران به نقل از رویترز، <a href="https://www.asriran.com/fa/news/695684">آتش‌سوزی گسترده کالیفرنیا</a>ی آمریکا که از 3 آبان سال جاری (25 اکتبر) آغاز شده، باعث سوختن خانه‌های چند میلیون دلاری در یکی ثروتمندترین محله‌های لس‌آنجلس و فرار برخی از سلبریتی‌های این منطقه در نیمه شب شد.</p>
      <p>این اتفاق تاکنون باعث سوختن 12 هزار هکتار از جنگل‌های منطقه، آوارگی بیش از ده‌ها هزار نفر و قطع برق بیش از یک میلیون نفر از مردم در مناطق آتش سوزی شده است.</p>
      <p>سمت غربی لس آنجلس به نام "برنت‌وود" از مناطقی است که ساکنان آن دستور تخلیه محل را داشتند.</p>
      <p>این منطقه از کالیفرنیا به دلیل قتل همسر " او. جی سیمسون"  ستاره فوتبال و خدمتکارش به  نام "سیمسون" شهرت دارد. این ستاره فوتبال در سال 1994 به قتل آنها متهم شد.</p>
      <p>مناطق ثروتمند نشین کالیفرنیا در محاصره آتش/ عکس: رویترز</p>
      <figure>
        <img src="https://cdn.asriran.com/files/fa/news/1398/8/8/1031815_636.jpg"/>
      </figure>
      <p>"لی‌بورن جیمز" ابر بازیکن بسکتبال در منطقه "برنت‌وود"  زندگی می‌کند. او  در حال حاضر بازیگر کوچک هالیوود، تهیه کننده‌ای ثروتمند و صاحب یک شرکت رسانه‌ای بزرگ محسوب می‌شود.</p>
      <p> جیمز بازیکن کنونی تیم بسکتبال  "لس‌آنجلس لیکرز" آمریکا، در اوایل صبح روز گذشته همراه با همسر و سه فرزندش برای فرار از شعله‌های آتش خانه را ترک کرد و به دنبال سرپناهی برای ماندن گشت.</p>
      <p>بسیاری از وسایل در خانه‌های لوکس لس آنجلس سوخته و ذوب شده‌اند/ عکس: رویترز</p>
      <figure>
        <img src="https://cdn.asriran.com/files/fa/news/1398/8/8/1031816_860.jpg"/>
      </figure>
      <p>جیمز در حوالی ساعت 4 صبح در توئیتر خود نوشت: مجبور به تخلیه خانه بودیم و اینک در تلاش برای گرفتن یک خانه هستیم. او کمی بعد در توئیتش نوشت سرانجام جایی برای خودشان پیدا کرده و "شب وحشتناکی را گذرانده است".<br/><br/>براساس گزارش روزنامه‌ها جیمز در اواخر سال 2017 این خانه 8 خوابه را به قیمت 23 میلیون دلار خریداری کرده بود.</p>
      <p>در حاشیه شمالی برنت وود، چندین خانه چند میلیون دلاری ذوب شده‌اند و دیگر اثری از تزئینات هالووینی روی دیواره خانه‌ها دیده نمی‌شود.</p>
      <p>آتش در نزدیکی خانه‌های مناطق ثروتمند نشین کالیفرنیا/ عکس: نیویورک</p>
      <figure>
        <img src="https://cdn.asriran.com/files/fa/news/1398/8/8/1031818_982.jpg"/>
      </figure>
      <p>یک بازوی پلاستیکی غیرواقعی که بخشی از تزئینات هالووین به شمار می‌آید اینک ذوب شده و یک جمجمه بزرگ در مقابل خانه دیگری باقی مانده است. دود تمام منطقه را پر کرده است و آسمان منطقه در سلطه هواپیما و بالگردهای آبپاش قرار دارد.</p>
      <p>"آرنولد شوارتزنگر" بازیگر و فرماندار سابق کالیفرنیا نیز اعلام کرد که مانند هزاران نفر دیگر خانه خود را در اواسط نیمه شب ترک کرده است.</p>
      <p>شوارتزنگر در توئیترش نوشت: "اگر در ناحیه پر خطر و با دستور تخلیه مواجه هستید، وقت تلف نکنید و بیرون بزنید".</p>
      <p>مراسم فرش قرمز فیلم جدید شوراتزنگر با نام "ترمیناتور: سرنوشت سیاه"  که قرار بود در دوشنبه شب برگزار شود، به دلیل آتش‌سوزی در این منطقه کنسل شد.</p>
      <p>"کلارک گرگ" بازیگر سریال "عوامل سپر" و "کورت شوتر" تهیه کننده سریال "پسران آشوب" در توئیتر خود اعلام کردند که مجبور به ترک خانه‌های خود شده‌اند.</p>
      <p>این آتش‌سوزی باعث بسته شدن مدارس و دانشگاه کالیفرنیا شده است.</p>
    </article>
  </body>
</html>
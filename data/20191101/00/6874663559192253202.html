<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3772869,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="כך נסגר חוף בוגרשוב בת&quot;א עבור צילומי פרסומת עם דוגמנית נשק"/>
    <meta property="og:description" content="גדרות ברזל ומאבטחים מאיימים קידמו הבוקר את המתרחצים בחוף בוגרשוב. הסיבה: צילומי פרסומת שנערכו במקום לחברה המייצרת ציוד לאקדחים ורובים. איך תורמת פרסומת עם דוגמנית נשק לעיר ת&quot;א ולדימויה? העירייה: &quot;ההפקה אושרה על פי הנוהל&quot;"/>
  </head>
  <body>
    <article>
      <h1>כך נסגר חוף בוגרשוב בת"א עבור צילומי פרסומת עם דוגמנית נשק</h1>
      <h2>גדרות ברזל ומאבטחים מאיימים קידמו הבוקר את המתרחצים בחוף בוגרשוב. הסיבה: צילומי פרסומת שנערכו במקום לחברה המייצרת ציוד לאקדחים ורובים. איך תורמת פרסומת עם דוגמנית נשק לעיר ת"א ולדימויה? העירייה: "ההפקה אושרה על פי הנוהל"</h2>
      <address><time datetime="2019-11-01T00:00:00+00:00">01 Nov 2019</time> by <a rel="author">שגיא גרין</a></address>
      <p>החיים בעיר מזמנים לתושביה שלל השתלטויות עוינות על המרחב הציבורי. גורמים ממשלתיים, עירוניים, פרטיים ומסחריים אוהבים לנגוס נגיסות גדולות משטח הכלל לצורכיהם או גחמותיהם. תושבי תל אביב מורגלים בכך ומקבלים את זה לרוב בהבנה שבשתיקה, או סתם בשתיקה.</p>
      <p>אבל גם עבור מי שרגיל בשגעונותיה ושגיונותיה של העיר, המחזה שנגלה הבוקר (יום שישי) לבאי חוף בוגרשוב בעיר היה קיצוני: על שטח שאורכו כ-50 מטר ורוחבו כ-10 מטר נפרשו גדרות ברזל ומסביבם נפרשו מאבטחים מאיימים לבושי שחורים. סביב המתחם נקבעו דגלים שעליהם סמל מסחרי שנשא את האותיות AGA וממעל חג הרחפן. הגישה לחוף במתחם הסטרילי הזה נחסמה. רוחצי ורצי הבוקר מתבקשים, בנימוס או שלא, לא להתקרב ולעשות עיקוף.</p>
      <figure>
        <img src="https://images1.calcalist.co.il/PicServer3/2019/11/01/944405/11.jpeg"/>
        <figcaption>סגירת חוף בוגרשוב בת"א היום עבור צילומי פרסומת של דוגמנית נשק <br/>צילום שירלי זינגר</figcaption>
      </figure>
      <p>מה קורה פה? אה, איזה יופי! חברת "אלפא גאן אנג'לס" ' סוכנות שיווק עבור תעשיית הנשק, מצלמת פה פרסומת עבור חברה שמייצרת ציוד היקפי לאקדחים ורובים - כמו מייצבים, מסילות, כוונות, נרתיקים ומאחזים לנשק. את כל הטובין הללו מציגה לראווה דוגמנית עם נשק אימתני בידה ובגדי הסוואה - מעט בגדי הסוואה, בואו נגיד - לגופה. על פי אתר החברה, "AGA נוסדה בשנת 2018 ונחשבת לסוכנות השיווק במדיה חברתית המובילה בעולם בתחומי אמצעי ההגנה וכלי הנשק. החברה פועלת עבור חברות פרטיות וכן עבור ארגונים אזרחיים, ארגוני אכיפת חוק וארגונים צבאיים בכל רחבי העולם. בראש החברה עומדת אורין ג'ולי - לוחמת צה"ל במיל', מדריכת ירי מוסמכת ודוגמנית נשק בינלאומית".</p>
      <p>לפי האתר ג'ולי לא לבד. לחברה יש מחלקה של פרזנטוריות שמוכרות את מוצריה תוך שהן עונות רק לשם פרטי: בתמונות רואים את נטליה, מילגרוס, גל, מוגלי, קירה, עדן, ספיר ואביגיל (וגבר אחד לרפואה, קוראים לו "הוויקינג") בפוזות מאיימות-פתייניות, ונשק חם בידיהן.</p>
      <p>על השימוש בגוף האשה וחיפצונה לצורכי קידום מכירות; ועל הפטישיזציה והפאשיזציה והפאשניזציה של כלים שמטרתם לפגוע ולהרוג, אפשר לדבר בהזדמנות אחרת, וגם על המדינות שלהן נמכר והאנשים שבידיהם נופל פאר התוצרת של תעשיית הנשק הישראלית.</p>
      <p>אבל היום באנו לדבר על המרחב הציבורי, על תפיסתו בידי גורמים מסחריים למטרות רווח ומניעתו - באופן הפגנתי ושתלטני - מציבור הרוחצים, הנופשים והמתעמלים, ובכלל תושבי העיר והארץ שהשטח הזה שייך להם.</p>
      <p>האם הייתי מזדעק באותה מידה אילו במתחם היה מצולם סרט או אפילו פרסומת לבגדי ים? התשובה היא שכל מי שכף רגלו היחפה דורכת בחוף של תל אביב יודע שלא מפסיקים לצלם שם: סרטים ופרסומות וכלות וחתנים. אני אף פעם לא ראיתי שגידרו חלק מממנו, הציבו עליו שומרים ומנעו אותו מהציבור.</p>
      <p>כן, העובדה שצילמו שם פרסומת לכלי נשק היא משמעותית. פרנסי ויח"צני העיר שוקדים על דימויה בעולם כעיר הליברלית, החופשית, החדשנית, המשחררת והמשוחררת; שוחרת האחווה והשלווה והשלום, ידידת הלהט"בים, הצמחונים, האקלימיסטים וכל בני האדם באשר הם – הנגטיב (כלומר הפוזיטיב) של ירושלים. אלה היו צריכים לראות את הפרצופים העגומים, הנדהמים והמזועזעים של התיירים והתושבים המקומיים למראה הוונוס העולה מן הים ורובה ענקי בידה. אולי לחברה ששכרה את שירותיה היא עשתה פרסום מעולה, לעיר שבה הצטלמה – הרבה פחות.</p>
      <p>מעיריית תל אביב נמסר: "הפקה זו אושרה בהתאם לנוהל אישור צילומים במרחב הציבורי על ידי גורמי העירייה והמשטרה וקיבלה היתר צילום. כמו כן נגבתה בגינה אגרת צילום".</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/udineze-smenio-tudora-gatuzo-medu-petoricom-kandidata-za-klupu/341306"/>
    <meta property="og:site_name" content="MozzartSport"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="Udineze smenio Tudora! Gatuzo među petoricom kandidata za klupu…"/>
    <meta property="og:description" content="Posle 11 primljenih golova u dve utakmice"/>
  </head>
  <body>
    <article>
      <h1>Udineze smenio Tudora! Gatuzo među petoricom kandidata za klupu…</h1>
      <h2>Posle 11 primljenih golova u dve utakmice</h2>
      <address>
        <time datetime="2019-11-01T00:00:00+00:00">01 Nov 2019</time>
      </address>
      <p>Do prošlog vikenda se Udineze dičio statusom najbolje odbrane u italijanskoj Seriji A. Sve je delovalo obećavajuće za hrvatskog stručnjaka <b>Igora</b> <b>Tudora</b> i njegove Zebre. Bili su na 10. mestu prvenstvene tabele, a sa samo šest primljenih golova u osam mečeva su bili najbolja odbrana lige…</p>
      <p>A onda je brzi voz pregazio Udineze i <b>Tudora</b>!</p>
      <p>Atalanta je deklasirala Zebre sa 7:1, a tri dana kasnije ih je Roma razbila na Friuliju sa 4:0 postigavši tri gola sa igračem manje. Bilo je očigledno da se sve raspalo u Udinezeu. Nešto je moralo da se menja.</p>
      <p>Danas je promenjen trener. <b>Igor</b> <b>Tudor</b> je smenjen.</p>
      <p>Hrvat je u martu došao kao “vatrogasac” na Friuli i pomogao Udinezeu da izbori opstanak. Sličan posao je obavio i u prvom mandatu na proleće 2018. godine, ali je na kraju sezone napustio klub jer se nije dogovorio sa čelnicima.</p>
      <p>Udinezeu još ne gori pod nogama, prvenstvo je tek počelo, tri boda su iznad zone ispadanja… Ali da ne bi došli u situaciju kao prethodne dve sezone, u Friuliji su rešili da krizu seku u korenu i smenili trenera.</p>
      <p>Ekipu će narednog vikenda na Marasiju prpotiv Đenove voditi dosadašnji pomoćnik <b>Luka</b> <b>Goti</b>, a očekuje se da do tada bude pronađen novi trener. Italijanski mediji barataju nekolicinom imena koja bi mogla da naslede <b>Tudora</b>. Najčešće se pominje bivši Milanov trener <b>Đenaro</b> <b>Gatuzo</b>, ali danas se sve jače govori i o povratku <b>Frančeska</b> <b>Gvidolina</b> koji je već u dva mandata proveo ukupno pet godina na klupi Udinezea. Šuška se i o rešenjima poput <b>Ćezarea</b> <b>Prandelija</b>, te povratku bivših trenera <b>Stefana</b> <b>Kolantuona</b> i <b>Paskvalea</b> <b>Marina</b>.</p>
      <p>(FOTO: reuters)</p>
    </article>
  </body>
</html>
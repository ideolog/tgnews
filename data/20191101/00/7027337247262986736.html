<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696212/%D9%88%D8%B6%D8%B9%DB%8C%D8%AA-%D9%86%D8%A7%DA%AF%D9%88%D8%A7%D8%B1-%D9%85%D8%B2%D8%A7%D8%B1-%D9%82%DB%8C%D8%B5%D8%B1%D8%A7%D9%85%DB%8C%D9%86%E2%80%8C%D9%BE%D9%88%D8%B1%D8%AE%D8%A7%D9%86%D9%87%E2%80%8C%D8%A7%D8%A8%D8%AF%DB%8C-%D8%B4%D8%A7%D8%B9%D8%B1-%D8%A7%D9%86%D9%82%D9%84%D8%A7%D8%A8-%D8%AF%D8%B1-%D8%AD%D8%A7%D9%84-%D8%AA%D8%AE%D8%B1%DB%8C%D8%A8"/>
    <meta property="og:site_name" content="عصر ايران"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="وضعیت ناگوار مزار قیصرامین‌پور/خانه‌ابدی شاعر انقلاب در حال تخریب"/>
    <meta property="og:description" content="تصاویر منتشر شده از سوی یکی از شاعران خبر از وضعیت نگران کننده مزار قیصر امین‌پور و در معرض تخریب قرار گرفتنش می‌دهد."/>
  </head>
  <body>
    <article>
      <h1>وضعیت ناگوار مزار قیصرامین‌پور/خانه‌ابدی شاعر انقلاب در حال تخریب</h1>
      <address><time datetime="2019-11-01T00:00:00+00:00">01 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/10/1032301_152.jpg"/>
      </figure>
      <p>تصاویر منتشر شده از سوی یکی از شاعران خبر از وضعیت نگران کننده مزار قیصر امین‌پور و در معرض تخریب قرار گرفتنش می‌دهد.</p>
      <p>به گزارش خبرنگار مهر، دوازده سال پس از درگذشت قیصر امین‌پور شاعر نام‌آشنای انقلاب اسلامی وضعیت مزار وی در شهر گوتوند از توابع شوشتر در استان خوزستان کماکان نامناسب و بحث برانگیز است.</p>
      <p>امین‌پور در بامداد هشتم آبان‌ماه سال ۱۳۸۶ در سن ۴۸ سالگی درگذشت و به دنبال این حادثه دوستان وی برای دفن پیکرش در بهشت زهرا (س) تلاش زیادی کردند، اما در نهایت، پیکر شاعر پس از با اصرار پدر او در زادگاهش، گُتوَند، به خاک سپرده شد.</p>
      <p>پس از دفن وی در این محل تلاش‌هایی برای ایجاد آرامگاه در خور و شان نام وی انجام شد و در نهایت سه سال پس از درگذشت وی و با طرحی از حسین‌خسروجردی مزار وی سر و شکلی متفاوت به خود گرفت و اعلام شد با صرف هزینه ۵۰۰ میلیون تومانی مزار وی به شکل فعلی ساخته شده است.</p>
      <p>پس از افتتاح این مزار و مجموعه پیرامونی آن نیز اما حاشیه‌ها تمامی نداشت از جمله اینکه اعلام شد که این مزار و طراحی آن کپی برداری شده از آرامگاهی است که صدام در عراق برای یابود کشته‌شدگان در جنگ با ایران ساخته است. خسروجردی اما در برابر این اتهام سکوت کرد. او در نهایت نیز، به خارج از کشور مهاجرت کرد.</p>
      <p>با این حال مزار فعلی به همراه تندیسی از شاعر در جوار گورستان گُتوَند، واقع در یکی از ورودی‌های شهر قرار گرفته است.</p>
      <p>آرش شفاعی شاعر و روزنامه‌نگار که به تازگی به این آرامگاه سر زده است با انتشار عکس‌هایی که برخی از آنها را نیز در اختیار خبرنگار مهر قرار داده است از وضعیت بسیار بد این آرامگاه همزمان با دوازدهمین سالگرد درگشذت این شاعر گله کرده است.</p>
      <p>لازم به یادآوری است بنای آرامگاه مرحوم قیصر امین‌پور مدور است و روی چند پله‌ی مدور نیز ساخته شده است. این بنا شامل دو بنای گنبدی شکل است که با اندازه‌های متفاوت مقابل هم قرار گرفته و سنگ قبر شاعر نیز بهش کلی دایره‌گون در میان آن قرار دارد. ، فضای درونی این دو گنبد نیز با سنگ‌های فیروزه‌یی‌رنگ و خوشنویسی‌هایی تزیین و از سقف نیز چراغی در یک چراغ‌دان مزین به خوشنویسی آویزان شده است.</p>
      <p>این بنا هر ساله در سالروز تولد و درگذشت این شاعر میزبان جمع زیادی از علاقه‌مندان به وی است.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/457850/%e0%a6%af%e0%a6%95%e0%a7%8d%e0%a6%b7%e0%a7%8d%e0%a6%ae%e0%a6%be-%e0%a6%a8%e0%a6%bf%e0%a6%b0%e0%a7%8d%e0%a6%a3%e0%a7%9f%e0%a7%87-%e0%a6%a8%e0%a7%9f%e0%a6%be-%e0%a6%95%e0%a7%8c%e0%a6%b6%e0%a6%b2-%e0%a6%86%e0%a6%ac%e0%a6%bf%e0%a6%b7%e0%a7%8d%e0%a6%95%e0%a6%be%e0%a6%b0-%e0%a6%ac%e0%a6%be%e0%a6%82%e0%a6%b2%e0%a6%be%e0%a6%a6%e0%a7%87%e0%a6%b6%e0%a7%80"/>
    <meta property="og:site_name" content="Daily Janakantha"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="যক্ষ্মা নির্ণয়ে নয়া কৌশল আবিষ্কার বাংলাদেশী বিজ্ঞানীর"/>
    <meta property="og:description" content="স্টাফ রিপোর্টার ॥ স্বল্পব্যয়ে সহজ একটি রক্ত পরীক্ষার মাধ্যমেই নির্ণয় করা যাবে যক্ষ্মা। বাংলাদেশী বংশোদ্ভূত মার্কিন বিজ্ঞানী ড. কাজী রুশদী আহমদের নেতৃত্বে হার্ভার্ড বিশ্ববিদ্যালয় ও ম্যাসাচুসেটস ইনস্টিটিউট অব টেকনোলজির (এমআইটি) একদল বিজ্ঞানী এই পদ্ধতি আবিষ্কার করেছেন। গত ২৩ অক্টোবর এই তথ্য জানিয়েছে যুক্তরাষ্ট্র থেকে প্রকাশিত ..."/>
  </head>
  <body>
    <article>
      <h1>যক্ষ্মা নির্ণয়ে নয়া কৌশল আবিষ্কার বাংলাদেশী বিজ্ঞানীর</h1>
      <address>
        <time datetime="2019-11-01T00:00:00+00:00">01 Nov 2019</time>
      </address>
      <p>স্টাফ রিপোর্টার ॥ স্বল্পব্যয়ে সহজ একটি রক্ত পরীক্ষার মাধ্যমেই নির্ণয় করা যাবে যক্ষ্মা। বাংলাদেশী বংশোদ্ভূত মার্কিন বিজ্ঞানী ড. কাজী রুশদী আহমদের নেতৃত্বে হার্ভার্ড বিশ্ববিদ্যালয় ও ম্যাসাচুসেটস ইনস্টিটিউট অব টেকনোলজির (এমআইটি) একদল বিজ্ঞানী এই পদ্ধতি আবিষ্কার করেছেন। গত ২৩ অক্টোবর এই তথ্য জানিয়েছে যুক্তরাষ্ট্র থেকে প্রকাশিত ‘সায়েন্স ট্রান্সলেশনাল মেডিসিন’ জার্নাল। বিশ্ব স্বাস্থ্য সংস্থার হিসাব অনুযায়ী, প্রতিবছর বিশ্বজুড়ে ১০ লাখেরও বেশি মানুষ যক্ষ্মায় মারা যায়। এ ছাড়া বিভিন্ন দেশে এই মুহূর্তে যক্ষ্মায় আক্রান্ত মানুষের সংখ্যা এক কোটিরও বেশি। এদের বেশিরভাগই নিম্ন আয়ের দেশে বাস করেন, যেখানে বিদ্যমান যক্ষ্মা নির্ণয় পদ্ধতিগুলো বেশ ব্যয়বহুল ও সময়সাপেক্ষ। নতুন আবিষ্কৃত পদ্ধতিতে মাত্র এক ঘণ্টায় শুধু রক্ত পরীক্ষার মাধ্যমেই কার্যকরভাবে যক্ষ্মা নির্ণয় করা যাবে। বিশ্বজুড়ে লাখ লাখ যক্ষ্মা রোগীদের জীবন বাঁচাতে নতুন এই আবিষ্কার গুরুত্বপূর্ণ ভূমিকা রাখবে বলে আশা করা হচ্ছে। ড. কাজী রুশদী আহমদের নেতৃত্বে আবিষ্কৃত যক্ষ্মা নির্ণয়ের এই পদ্ধতির ভূয়সী প্রশংসা করে ইতোমধ্যেই প্রতিবেদন প্রকাশ করেছে বিশ্বের নামকরা বিজ্ঞান ও স্বাস্থ্যবিষয়ক বিভিন্ন সংস্থা ও প্রতিষ্ঠান। ড. কাজী রুশদী আহমদ বাংলাদেশে সমাজসেবামূলক সংস্থা ‘কিউ কে আহমদ ফাউন্ডেশন’-এর প্রতিষ্ঠাতা এবং যুক্তরাষ্ট্রের স্বাস্থ্যসেবা বিষয়ক কোম্পানি ট্রু নর্থ বায়োর (টিএনবি) সহ-প্রতিষ্ঠাতা। তার বাবা পিকেএসএফের চেয়ারম্যান, বিশিষ্ট অর্থনীতিবিদ ড. কাজী খলীকুজ্জমান আহমদ এবং মা ঢাকা বিশ্ববিদ্যালয়ের অবসরপ্রাপ্ত অধ্যাপক ড. জাহেদা আহমদ।</p>
    </article>
  </body>
</html>
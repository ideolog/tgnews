<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/joker-regista-todd-phillips-cosa-sia-vero-immaginato-protagonista-nel-film.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="Joker, il regista Todd Phillips sa bene cosa sia vero e cosa venga immaginato dal protagonista nel film"/>
    <meta property="og:description" content="Il regista di Joker sostiene di aver ben presente cosa ci sia di reale e di fittizio, nel senso di creato dalla mente del protagonista, all'interno del film, ma non lo vuole svelare.. La questione..."/>
  </head>
  <body>
    <article>
      <h1>Joker, il regista Todd Phillips sa bene cosa sia vero e cosa venga immaginato dal protagonista nel film</h1>
      <h2>Il regista di Joker sostiene di aver ben presente cosa ci sia di reale e di fittizio, nel senso di creato dalla mente del protagonista, all'interno del film, ma non lo vuole svelare.</h2>
      <address><time datetime="2019-11-01T00:00:00+00:00">01 Nov 2019</time> by <a rel="author" href="https://multiplayer.it/account/utente/138/gioru/articoli/" target="_blank">Giorgio Melani</a></address>
      <p>La questione sul gioco tra i diversi piani di realtà è emersa come uno dei maggiori fattori di discussione sul film <b>Joker</b> e questa è una cosa che il <b>regista Todd Phillips</b> non ha intenzione di frenare, riferendo di sapere comunque bene quale sia la <b>verità</b>, dunque quali parti del film accadano realmente a quali rientrino invece nell'immaginazione del protagonista.<br/><br/>Segnaliamo in quanto segue la possibile presenza di <u>spoiler</u>, dunque se non volete anticipazioni, seppur vaghe, sul film, evitate di leggere.<br/><br/><b>Arthur Fleck</b>, interpretato da Joaquin Phoenix, è un uomo mentalmente instabile, che si costruisce l'identità alternativa di <a href="https://multiplayer.it/notizie/joker-ecco-poster-campagna-oscar.html">Joker</a> e che vede anche il mondo secondo una propria prospettiva distorta. Questo ha portato a speculare che buona parte degli eventi del film siano in verità fittizi, creati appunto dall'<b>immaginazione di Joker</b>, una visione che il regista Todd Phillips non vuole ostacolare ma che sembra anzi alimentare.<br/><br/>"Potete vederla in quel modo", ha affermato Phillips a Empire, parlando di questa interpretazione del film come costruzione mentale del protagonista. "Ho anch'io una <b>visione precisa</b> al riguardo, ma certamente potete vederla in quel modo". A questa discussione ha contribuito anche Lawrence Sher, direttore della fotografia di <a href="https://multiplayer.it/notizie/joker-batte-deadpool-film-classificato-r-che-incassato-piu.html">Joker</a>: "Volevamo rendere l'interpretazione del reale contro ciò che non è reale una parte dell'esperienza del pubblico", ha spiegato Sher a /Film.<br/><br/>La distinzione tra ciò che accade realmente e ciò che è solo immaginato viene evidenziata da alcune caratteristiche tecniche nelle riprese e nella messa in scena, ma l'<b>idea degli autori</b> era comunque di lasciare un certo spazio all'interpretazione del pubblico, dunque non arriveranno (almeno per il momento) spiegazioni o interpretazioni ufficiali su Joker da parte del regista o altri addetti ai lavori, a quanto pare.</p>
      <figure>
        <img src="https://multiplayer.net-cdn.it/thumbs/images/2019/09/02/joker-5_jpg_1400x0_q85.jpg"/>
      </figure>
      <ul>
        <li>
          <a href="https://comicbook.com/dc/2019/11/01/joker-director-todd-phillips-whats-real-arthur-imagined-not-telling/">Fonte</a>
        </li>
      </ul>
    </article>
  </body>
</html>
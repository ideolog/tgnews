<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3772863,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="סין עקפה את ארה&quot;ב: פתחה הגישה לרשתות הדור ה-5 שלה"/>
    <meta property="og:description" content="שלוש ספקיות הסלולר הסיניות הגדולות, צ'יינה טלקום, צ'יינה יוניקום וצ'יינה מובייל, חשפו את תוכניות המנויים שלהן, שמחירן ההתחלתי עומד על כ-18 דולר לחודש; כיום, רק לדרום קוריאה יש רשת דור 5 זמינה לשימוש מסחרי מלא"/>
  </head>
  <body>
    <article>
      <h1>סין עקפה את ארה"ב: פתחה הגישה לרשתות הדור ה-5 שלה</h1>
      <h2>שלוש ספקיות הסלולר הסיניות הגדולות, צ'יינה טלקום, צ'יינה יוניקום וצ'יינה מובייל, חשפו את תוכניות המנויים שלהן, שמחירן ההתחלתי עומד על כ-18 דולר לחודש; כיום, רק לדרום קוריאה יש רשת דור 5 זמינה לשימוש מסחרי מלא</h2>
      <address><time datetime="2019-11-01T00:00:00+00:00">01 Nov 2019</time> by <a rel="author">רפאל קאהאן</a></address>
      <p>סין פתחה היום את הגישה לרשתות הדור ה-5 שלה במדינה. עד כה התאריך המיועד למהלך היה ב-2020, אך כפי הנראה בבייגי'ינג העדיפו להקדים ולהפוך למדינה השנייה שלה שירות דור 5 מסחרי ומלא. כיום, רק לדרום קוריאה יש רשת דור 5 זמינה לשימוש מסחרי מלא. זאת בניגוד לרשתות דור 5 שהופעלו בארה"ב, ומדינות מסוימות באירופה, אך רק במסגרת ניסויית ובפריסה מוגבלת מאוד. בארה"ב למשל מדובר בשתי ערים בלבד וגם שם רק בשכונות מסוימות. הפריסה בסין מגיעה כיום לכ-50 ערים מרכזיות כך לפי סוכנות הידיעות הרשמית של סין, שינחואה.</p>
      <p>שלוש ספקיות הסלולר הסיניות הגדולות, צ'יינה טלקום, צ'יינה יוניקום וצ'יינה מובייל, חשפו את תוכניות המנויים שלהן  שמחירן ההתחלתי עומד על כ-128 יואן, כ-18 דולר לחודש. התמחור מתבצע על בסיס מהירות - כאשר כדי לקבל מהירות של 1 גיגה-ביט לשנייה נדרש הלקוח לשלם כ-45 דולר לחודש. גם כמות הנתונים ודקות השיחה מוגבלות. במנוי היקר ביותר הלקוח יוגבל ל-300 גיגה-בייט נתונים ו-3,000 דקות שיחה בחודש. עם זאת מדובר במגבלת נתונים נדיבה מאוד, למעט כדי להעביר תכני 4K ומעלה. על פי נתוני והערכות ארגון ה-GSMA, איגוד חברות הטלקום הבילאומי, סין צפויה להוביל את מהפכת הדור ה--5 בשנים הקרובות. חברת ההשקעות ג'פריס העריכה שכ-110 מיליון סינים יהיו מחוברים לשירותי דור 5 עד השנה הבאה עם אחוז חדירה של כ-7% לעומת 3% בדרום קוריאה. הסיבה העיקרית לכך היא התמחור הנדיב של השירות בסין, שזול יותר פר גיגה-בייט מאשר מנוי דור 4 למשל. בארה"ב בינתיים המצב לא מתקדם. למרות הצהרותיו של טראמפ, והניסיונות הכושלים לחסום את יצרנית ציוד התקשורת וואווי, האמריקאים כנראה לא יזכו לשירות דור 5 בקרוב. באירופה בינתיים ויתרו על החרמת החברות הסיניות למרות ניסיונות ארה"ב להוביל למהלך כולל בעולם המערבי. גרמניה, צרפת ואפילו בריטניה כבר הודיעו שיאפשרו לפרוס ציוד סיני בשטחן.</p>
      <figure>
        <img src="https://images1.calcalist.co.il/PicServer3/2018/03/08/801307/shutterstock_580698229_l.jpg"/>
        <figcaption>דור חמישי. הגיע לסין <br/>צילום: שאטרסטוק</figcaption>
      </figure>
      <p>הנעלם האחרון שלא ברור עדיין הוא הזמינות של מכשירי קצה. מעט מאוד סמארטפונים תומכים בדור 5, בהם שני דגמים של ווואווי עצמה, המייט X והמייט 30, כמו גם דגם של הגלקסי S10 של סמסונג. אך מדובר במכשירים יקרים, המייט X של וואווי יימכר בכ-2,400 דולר, המייט 30 נמכר בכ-1,200 דולר וכך גם הדגם של סמסונג. בנוסף הזמינות שלהם מוגבלת מאוד יחסית. עם זאת גם ZTE וגם שיאומי הודיעו לאחרונה שישיקו בקרוב מכשירים תומכים, במחירים סבירים יותר.</p>
      <p>ישנה גם המשוכה האחרונה שצריך לצלוח כדי לשכנע את הציבור הרחב לבחור מנוי דור 5 - והיא השימוש האפשרי בו. בשלב הנוכחי, מעט מאוד שירותים ייהנו מיתרון של מהירות ושיהוי, בעיקר שירותי אחסון אליהם נוכל להעביר נתונים יותר מהר. "היתרון של דור 5 לעומת דור 4 כיום הוא מזערי", הסביר ל-CNBC יועץ ושותף בכיר בבית ההשקעות דלתא פרטנרס. ההצלחה של רשתות הדור ה-5 תלויה בעיקר בנכונות הלקוחות להתחבר אליהן, וללא דרך להנות משימוש קשה להאמין שמספרי המנויים יעלו כל כך מהר. </p>
    </article>
  </body>
</html>
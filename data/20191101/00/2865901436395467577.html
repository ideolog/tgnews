<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/ocajni-fener-i-veliki-preokret-zalgirisa-saras-uzeo-meru-zocu-u-poslednjim-sekundama/341346"/>
    <meta property="og:site_name" content="MozzartSport"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="Očajni Fener i veliki preokret Žalgirisa! Šaras uzeo meru Žocu u poslednjim sekundama"/>
    <meta property="og:description" content="Grigonisova trojka na sedam sekundi pre kraja i promašaj Veselog presudili - 76:79"/>
  </head>
  <body>
    <article>
      <h1>Očajni Fener i veliki preokret Žalgirisa! Šaras uzeo meru Žocu u poslednjim sekundama</h1>
      <h2>Grigonisova trojka na sedam sekundi pre kraja i promašaj Veselog presudili - 76:79</h2>
      <address>
        <time datetime="2019-11-01T00:00:00+00:00">01 Nov 2019</time>
      </address>
      <p>
        <b>Kad udari Fenerbahče na Žalgiris poslednjih sezona to su obično vrlo neizvesne utakmice, pa je tako bilo i večeras, pravi triler! Ranjena ekipa Željka Obradovića čekala je izazivača kog predvodi Šarunas Jasikevičijus, i ponovo je Fener pokazao koliko ne može da se sastavi ove sezone. Imao je sve u svojim rukama, a onda serijom loših poteza sve prosuo u poslednjim sekundama, a Žalgiris slavi Grigonisa koji je doneo Zelenoj šumi pobedu košem na sedam sekundi pre kraja - 79:76.</b>
      </p>
      <p>Žalgiris je imao napad, <b>Grigonis </b>je izvukao čudesno šut za dva iz reketa i pogodio za prednost Žalgirisa od 77:76. Fener je imao sedam sekundi za napad, lopta je otišla na <b>Jana Veselog</b>, on nije pogodio i tu je bio kraj. Na kraju je, posle slobodnih bacanja <b>Grigonisa</b>, <b>Slukas </b>šutirao trojku preko celog meča za produžetak, ali nije bio precizan.</p>
      <p>Fenerbahče ima pet poraza u prvih šest utakmica! Ko je to mogao da očekuje? Nije pomoglo ni domaćinu što je <b>Nando de Kolo</b> dao 29 poena. <b>Marijus Grigonis </b>je dao 19 za goste, dok je <b>Zek Ledej </b>dodao 16.</p>
      <p>Navikli su nas Fenerbahče i Žalgiris na snažne utakmice, neizvesne, sa dobrim potezima, dobrim odbranama i skoro uvek su neizvesne. Tako je bilo i večeras u meču u kom se Fener odlepio u prvom poluvremenu, a onda Žalgiris uspeo da se vrati i kao i u većini utakmica Evrolige ove sezone išlo se u neizvesnu završnicu. Fener ove sezone ne liči na sebe, ima strahovito mnogo problema, pre ovog meča se nalazio na pretposlednjem mestu na tabeli i od pet utakmica imao je samo jednu pobedu.</p>
      <p>Delovalo je sve vrlo neizvesno tokom treće deonice kada je <b>Obradović </b>počeo da poprima onaj svoj karakterističan izraz i boju lica, posebno u momentima kada je <b>Ledej </b>uspevao da ostvari prednost ispod koša u odnosu na <b>Lovernja </b>i u odbrani i u napadu.</p>
      <figure>
        <img src="https://mozzartsport.com/upload/CKEditor/01.11.2019/uuuuuuuuu.jpg"/>
      </figure>
      <p>Dobrom igrom <b>Nanda de Koloa</b> i <b>Kostasa</b> <b>Slukasa </b>na ovoj utakmici Fenerbahče je uspeo da se održi u prednosti, ali Žalgiris je ponovo demonstrirao koliko je nezgodna i žilava ekipa. Morate više puta da ih pobediti u jednoj utakmici da bi poklekli. To je Fener večeras naučio na teži način.</p>
      <p>Važne poene u poslednjoj četvrtini dali su <b>Nando de</b> <b>Kolo </b>i <b>Derik Vilijams </b>koji je prostrelio trojku koja je malo skinula kamen sa srca navijačima. I to navijačima koji su do sada sve i svašta pretrpeli iako je tek start sezone. Naravno, Žalgiris se do kraja ponovo vratio, a <b>Datome </b>i <b>Vilijams </b>su sa tri koša malo smirili goste i koliko toliko olakšali celu situaciju domaćinu. Fener od ove sezone ne bi bio Fener da nije počeo da komplikuje, a uspeo je i da prospe prednost od 74:67.</p>
      <p>To je Žalgiris iskoristio i košem <b>Grigonisa</b>, te promašajem <b>Veselog </b>stigao do velikog skalpa. I nije prvi put da Žalgiris dobija u Istanbulu.</p>
      <p>U drugoj utakmici u istom terminu Valensija je dočekala Lion i uspela da slavi protiv ekipe koja se ipak najbolje snalazi na svom, domaćem parketu - 81:72. Za španski tim je igrao <b>Vanja Marinković</b>, na parketu je proveo 15 minuta, a ubacio je šest poena.</p>
      <p>
        <b>EVROLIGA - 6. KOLO</b>
      </p>
      <p>
        <b>Četvrtak</b>
      </p>
      <p>Crvena zvezda - Himki 90:78<br/>/Simanić 18 - Šved 14/</p>
      <p>Panatinaikos - Anadolu Efes 86:70<br/>/Rajs 18 - Larkin 28/</p>
      <p>
        <b>Petak</b>
      </p>
      <p>Zenit - CSKA 70:87<br/>/Ajon 20 - Džejms 16/</p>
      <p>Fenerbahče - Žalgiris 76:79<br/>/De Kolo 29 - Grigonis 19/</p>
      <p>Valensija - Asvel 81:72<br/>/Dubljević 13 - Livio 20/</p>
      <p>
        <b>
          <a href="https://www.mozzartbet.com/sr/kladjenje-2018#/match/4482115">20.00:  (2,15) Olimpija Milano  (14,50)  Barselona (1,80) </a>
          <br/>
          <a href="https://www.mozzartbet.com/sr/kladjenje-2018#/match/4482116">20.30:  (1,60) Olimpijakos  (14,50)  Makabi (2,55) </a>
          <br/>
          <a href="https://www.mozzartbet.com/sr/kladjenje-2018#/match/4482117">21.00:  (1,30) Baskonija  (16,00)  Bajern (3,90) </a>
          <br/>
          <a href="https://www.mozzartbet.com/sr/kladjenje-2018#/match/4482738">21.00:  (1,03) Real Madrid  (28,00)  Alba (12,00) </a>
        </b>
      </p>
      <p><b>NAPOMENA</b>: Kvote su podložne promenama</p>
      <figure>
        <img src="https://mozzartsport.com/upload/CKEditor/01.11.2019/111111111111111111111111111111111111111.jpg"/>
      </figure>
      <figure>
        <iframe src="https://www.youtube.com/embed/pBoAuusV3v4" width="425" height="349" data-service="Youtube" scrolling="no"/>
      </figure>
      <p> </p>
    </article>
  </body>
</html>
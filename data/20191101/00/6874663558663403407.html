<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3772867,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="ה-SEC תובעת שני ישראלים על הונאת אופציות בינאריות בעשרות מיליוני דולרים"/>
    <meta property="og:description" content="על פי התביעה שהגישה רשות ני&quot;ע בארה&quot;ב, גיל בסרגליק ורז בסרגליק אחראים להונאת אופציות בינאריות בהיקף עצום. עובדים במוקדים טלפוניים שהפעילו שיכנעו משקיעים לסחור באופציות בינאריות באמצעות שקרים ומניפולציות. חלק מהמשקיעים, שפרשו לגימלאות, איבדו את כל חסכונותיהם בהיקף של מאות אלפי דולרים"/>
  </head>
  <body>
    <article>
      <h1>ה-SEC תובעת שני ישראלים על הונאת אופציות בינאריות בעשרות מיליוני דולרים</h1>
      <h2>על פי התביעה שהגישה רשות ני"ע בארה"ב, גיל בסרגליק ורז בסרגליק אחראים להונאת אופציות בינאריות בהיקף עצום. עובדים במוקדים טלפוניים שהפעילו שיכנעו משקיעים לסחור באופציות בינאריות באמצעות שקרים ומניפולציות. חלק מהמשקיעים, שפרשו לגימלאות, איבדו את כל חסכונותיהם בהיקף של מאות אלפי דולרים</h2>
      <address><time datetime="2019-11-01T00:00:00+00:00">01 Nov 2019</time> by <a rel="author">שירות כלכליסט</a></address>
      <p>שני ישראלים עומדים במוקד תביעה שהגישה רשות ניירות ערך בארה"ב (SEC) על הונאת אופציות בינאריות בהיקף של עשרות מיליוני דולרים - כך טוענת הרשות האמריקאית.  </p>
      <p>השניים גיל בסרגליק ורז בסרגליק ואדם נוסף, קאי כריסטיאן פיטרסן, השתמשו בטכניקות שיווק מטעות וב"מרכזי טלפונים מניפולטיביים" על מנת לשכנע משקיעים לסחור באופציות בינאריות באמצעות שלושה אתרים שהפעילו, כך על פי התביעה  שהוגשה לבית המשפט המחוזי של מרכז קליפורניה.</p>
      <figure>
        <img src="https://images1.calcalist.co.il/PicServer3/2018/05/03/814603/1NL.jpg"/>
        <figcaption>(אילוסטרציה) <br/>צילום: AhmadArdity/Pixabay</figcaption>
      </figure>
      <p>אתרי האופציות הבינאריות שהופעלו על ידי השלושה, Bloomberg Options, Morton Finance, ו-Starling Capital, עוצבו כפלטפורמות מסחר בעלות מראה מקצועי, וזאת על מנת להונות משקיעים ולשכנע אותם שמדובר בברוקרים לגיטימיים. מוקדי הטלפונים ששימשו להונאה מוקמו בישראל ובגרמניה, והם שעזרו לשכנע את המשקיעים להשקיע סכומי כסף גדולים.</p>
      <p>על פי התביעה, עובדים במוקדים הטלפוניים שכנעו לכאורה את המשקיעים לפתוח חשבונות מסחר באופציות בינאריות ולהפקיד סכומים גדולים בחשבונות אלה. על פי התביעה, עובדי המוקדים הטלפונים שיקרו למשקיעים בנוגע לשמם, מיקומם ומומחיותם בסחר בניירות ערך ובין היתר אמרו למשקיעים שירוויחו כסף רק אם הם עצמם ירוויחו.</p>
      <p>אלא שבפועל, ההיפך היה נכון: אותם מתווכים הרוויחו כסף רק מהפסדי משקיעים, ולכן לא היה להם שום תמריץ לייעץ למשקיעים כיצד לסחור באופציות בינאריות באופן רווחי. על פי התביעה, מרבית המשקיעים שסחרו באופציות בינאריות באמצעות הפלטפורמות האמורות הפסידו כסף, וכמה חוסכים שפרשו לפנסיה איבדו את כל חסכונותיהם בסכומים של מאות אלפי דולרים.</p>
      <p>"עבור כמה מהקורבנות, ההונאה הבינלאומית הזאת עלתה להם בחסכונות חייהם. התלונה משקפת את רדיפתה הבלתי פוסקת של רשות ניירות ערך האמריקנית אחר אותם אנשים שמרוקנים את חשבונות הפרישה של משקיעים פגיעים", אמרה מליסה הודג'מן, מנהלת בחטיבת האכיפה של הרשות.</p>
      <p>עו״ד דרור מתתיהו, שותף ומנהל מחלקת צווארון לבן במשרד פישר-בכר-חן-וול-אוריון ושות׳, אשר מייצג את החברה הישראלית מסר בתגובה: ״הטענות, ביחס להתנהלות החברה ומר רז בסרגליק, משוללות כל בסיס עובדתי ומשפטי והן מופרכות מן היסוד. מדובר בחברה ובאיש עסקים אשר פעלו מאז ומתמיד על פי דין ומעולם לא היו מעורבים, בדרך כלשהי, בהונאת משקיעים״</p>
    </article>
  </body>
</html>
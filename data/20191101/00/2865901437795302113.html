<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/zvezda-dobija-klupsku-televiziju/341347"/>
    <meta property="og:site_name" content="MozzartSport"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="Zvezda dobija klupsku televiziju"/>
    <meta property="og:description" content="Zvezda TV će sa radom početi u utorak 5. novembra tačno u podne"/>
  </head>
  <body>
    <article>
      <h1>Zvezda dobija klupsku televiziju</h1>
      <h2>Zvezda TV će sa radom početi u utorak 5. novembra tačno u podne</h2>
      <address>
        <time datetime="2019-11-01T00:00:00+00:00">01 Nov 2019</time>
      </address>
      <p>Fudbalski klub Crvena zvezda obradovao je svoje navijače saopštenjem da pokreće klupsku televiziju.</p>
      <p>Zvezda TV će sa radom početi u utorak 5. novembra tačno u podne.</p>
      <p>Crveno-beli su u obraćanju javnosti, "prošaravši" pasuse saopštenja uvodnim stihovima navijačkih pesama, naveli da "nekadašnji san više to nije", jer kreću "pokretne slike naše velike i srećne crveno-bele porodice".</p>
      <figure>
        <img src="https://mozzartsport.com/upload/CKEditor/01.11.2019/770x200-FKCZ.png"/>
      </figure>
      <p>"Iz albuma naše prošlosti vadimo istoriju, uramljujemo kadrove naše sadašnjost i gledamo kroz objektiv naše budućnosti. I svuda samo naše: kratki i dugi metri naših puteva iz prošlog veka i naših kilometara prema večnosti. Klik na televizoru, računaru, tabletu, telefonu - i eto je pred našim očima. Slika naše fudbalske igre i zvuk naše navijačke pesme. Stalno titra pred našim očima i odzvanja u našim ušima. Dnevna televizijska doza naše Crvene zvezde: život kluba iz dana u dan, klinci kluba iz sata u sat, junaci kluba iz minuta u minut… Jer, nama je važan svaki sekund života sa našim klubom, sa našom Crvenom zvezdom", navodi se, između ostalog, u saopštenju crveno-belih.</p>
      <p>Klupsku televiziju aktuelnog šampiona Srbije, a nekadašnjeg vladara Evrope i sveta, moći će da gledaju svi njegovi navijači širom planete. Oni koji žive u Srbiji, moći će da prate Zvezda TV na Telekomovoj kablovskoj platofrmi, ali i putem interneta, o čemu će crveno-beli objaviti detaljno uputstvo u danima koji su pred nama.</p>
      <figure>
        <img src="https://mozzartsport.com/upload/CKEditor/01.11.2019/nnnnnnnnnnnnnnnnn.png"/>
      </figure>
      <p><b>Foto</b>: <i>FK Crvena zvezda</i></p>
    </article>
  </body>
</html>
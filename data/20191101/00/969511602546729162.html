<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/google-a-preluat-fitbit-intr-o-tranzactie-de-2-1-miliarde-de-dolari-18522254"/>
    <meta property="og:site_name" content="BusinessMagazin"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="Google a preluat Fitbit într-o tranzacţie de 2,1 miliarde de dolari"/>
    <meta property="og:description" content="Compania multinaţională Alphabet, proprietarul Google, a confirmat astăzi achiziţia Fitbit, producător de dispozitive wireless din SUA, într-o tranzacţie de 2,1 miliarde de dolari."/>
  </head>
  <body>
    <article>
      <h1>Google a preluat Fitbit într-o tranzacţie de 2,1 miliarde de dolari</h1>
      <address><time datetime="2019-11-01T00:00:00+00:00">01 Nov 2019</time> by <a rel="author" href="https://www.businessmagazin.ro/autor/bogdan-angheluta" target="_blank">Bogdan Angheluţă</a></address>
      <h3>Google a preluat Fitbit într-o tranzacţie de 2,1 miliarde de dolari</h3>
      <p>Compania multinaţională Alphabet, proprietarul Google, a confirmat astăzi achiziţia Fitbit, producător de dispozitive wireless din SUA, într-o tranzacţie de 2,1 miliarde de dolari.</p>
      <p>În dimineaţa aceasta, Google a anunţat că va cumpăra producătorul de wearables (dispozitive electronice portabile) într-o tranzacţie estimată la 2,1 miliarde de dolari, potrivit unui anunţ făcut de reprezentanţii motorului de căutare în presa internaţională.<br/><br/>„De-a lungul timpului, Google a făcut progrese în direcţia parteneriatelor pe piaţa dispozitivelor purtabile. Vedem o oportunitate şi mai mare în direcţia investiţiilor în Wear OS, precum şi în lansarea dispozitivelor Made by Google pe piaţă” a declarat Rick Osterloh, vicepreşedinte senior al Google, într-o postare pe blog în care a anunţat achiziţia.<br/><br/>După ce Google s-a alăturat companiilor mari precum Apple şi Samsung pentru dezvoltarea smartphone-urilor, compania plănuieşte să dezvolte şi device-uri wireless, potrivit Reuters. Acum doi ani, Fitbit a cumpărat start-up-ul românesc Vector Watch într-o tranzacţie de aproape 15 milioane de dolari.<br/><br/>Centrul de dezvoltare de software de la Bucureşti al Fitbit, înfiinţat după ce americanii au cumpărat în 2017 Vector Watch - un start-up fondat de Andrei Pitiş care a lansat un ceas inteligent pe piaţa globală - este acum unul matur care a început să fie implicat şi în activităţi mai sofisticate, precum designul interfeţei şi al experienţei utilizatorilor. Americanii de la Fitbit au depăşit pragul de 200 de angajaţi la centrul din Bucureşti şi estimează că ar putea ajunge în viitor la 300 de oameni, potrivit ZF.<br/> </p>
      <p> </p>
    </article>
  </body>
</html>
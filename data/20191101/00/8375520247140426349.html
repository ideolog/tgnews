<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/razumkov-genseku-nato-jevroatlantichni-pragnennya-ukrajini-zalishayutsya-nezminnimi-636857.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T00:20:02+00:00"/>
    <meta property="og:title" content="Разумков – генсеку НАТО: євроатлантичні прагнення України залишаються незмінними"/>
    <meta property="og:description" content="Разумков запевнив Столтенберга, що одним із головних пріоритетів України є перехід до стандартів НАТО і членство в Альянсі"/>
  </head>
  <body>
    <article>
      <h1>Разумков – генсеку НАТО: євроатлантичні прагнення України залишаються незмінними</h1>
      <address>
        <time datetime="2019-11-01T00:20:02+00:00">01 Nov 2019, 00:20</time>
      </address>
      <h4>Разумков запевнив Столтенберга, що одним із головних пріоритетів України є перехід до стандартів НАТО і членство в Альянсі</h4>
      <p>Голова Верховної Ради Дмитро Разумков під час зустрічі з генсеком НАТО Єнсом Столтенбергом подякував за сталу підтримку Альянсом територіальної цілісності та суверенітету України і наголосив на готовності до поглиблення відносин Україна-НАТО.</p>
      <p>Про це повідомляє <a href="https://rada.gov.ua/news/Top-novyna/183699.html">пресслужба</a> Верховної Ради.</p>
      <p>«Співпраця з Альянсом є частиною нашої політичної програми і нашого внутрішнього бачення розвитку відносин між Україною та НАТО. Верховна Рада до цього готова, і я впевнений, що багато інших наших колег і в МЗС, і в інших установах також розуміють важливість та принциповість таких відносин. Євроатлантичні прагнення України залишаються незмінними», – зазначив Разумков.</p>
      <p>За його словами, сьогодні Україна як ніколи потребує реформ.</p>
      <p>«Об’єднані вертикалі влади як одна команда працюють над єдиним результатом. І важливою частиною цього результату має стати членство України в НАТО», – підкреслив голова Ради.</p>
      <p>Він також висловив сподівання на продовження технічної, навчальної та іншої підтримки, яку сьогодні Альянс надає Україні. «Мова не лише про безпеку, але і про значну гуманітарну допомогу», – зазначив спікер.</p>
      <p>Разумков запевнив Столтенберга, що одним із головних пріоритетів України є перехід до стандартів НАТО і членство в Альянсі.</p>
      <p>У свою чергу, генсек НАТО зазначив, що має оптимістичні погляди на майбутнє України.</p>
      <p>Як відомо, 31 жовтня Столтенберг з трибуни Верховної Ради <a href="https://glavcom.ua/news/u-radi-vistupiv-stoltenberg-nato-bude-na-vashomu-boci-video-636702.html">звернувся до українського парламенту.</a></p>
      <p>Напередодні п<a href="https://glavcom.ua/news/partiya-poroshenka-zarejestruvala-proekt-zayavi-shchodo-integraciji-ukrajini-v-nato--636537.html">артія Порошенка зареєструвала проект заяви</a> щодо інтеграції України в НАТО.</p>
      <p>Колишній заступник голови Адміністрації президента Петра Порошенка Костянтин Єлісєєв пояснив, що сьогодні <a href="https://glavcom.ua/news/jelisjejev-poyasniv-chomu-potribno-podati-zayavku-na-pdch-ukrajini-u-nato-same-zaraz-636688.html">в</a><a href="https://glavcom.ua/news/jelisjejev-poyasniv-chomu-potribno-podati-zayavku-na-pdch-ukrajini-u-nato-same-zaraz-636688.html">ажливо підтвердити прагнення України</a> до членства в НАТО. </p>
      <p><a href="https://glavcom.ua/odesa/news/gensek-nato-prijihav-do-odesi-foto-636450.html">Генеральний секретар НАТО Єнс Столтенберг</a> у середу, 30 жовтня, побував в Одесі.</p>
      <p>Столтенберг виступив в Одеській морській академії, де<a href="https://glavcom.ua/news/gensek-nato-rozpoviv-za-yakih-umov-doneck-i-lugansk-povernutsya-pid-kontrol-ukrajini--636509.html"> заявив про те, що повернути Донбас під український контроль</a> допоможе проведення реформ і підтримка НАТО.</p>
      <related>
        <a href="https://glavcom.ua/news/opublikovano-spilnu-zayavu-komisiji-ukrajinanato-ugorshchina-vzhe-ne-maje-pretenziy--636811.html"/>
        <a href="https://glavcom.ua/news/zelenskiy-povidomiv-pro-svizhi-domovlenosti-z-nato--636741.html"/>
        <a href="https://glavcom.ua/news/zelenskiy-zayaviv-pro-bazhannya-prijednannya-ukrajini-do-planu-diy-shchodo-chlenstva-v-nato-636726.html"/>
      </related>
    </article>
  </body>
</html>
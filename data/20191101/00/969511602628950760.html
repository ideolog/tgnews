<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/pinterest-s-a-prabusit-cu-20-pe-bursa-din-new-york-18526154"/>
    <meta property="og:site_name" content="BusinessMagazin"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="Pinterest s-a prăbuşit cu 20% pe bursa din New York"/>
    <meta property="og:description" content="Platforma Pinterest nu a reuşit să genereze venituri de la utilizatorii din SUA la nivelul aşteptat de investitori în T3 2019, în contextul în care a raportat venituri totale sub estimările anunţate, ceea ce a dus la o scădere de 20% la nivelul acţiunilor listate încă din luna aprilie pe bursa din New York."/>
  </head>
  <body>
    <article>
      <h1>Pinterest s-a prăbuşit cu 20% pe bursa din New York</h1>
      <address><time datetime="2019-11-01T00:00:00+00:00">01 Nov 2019</time> by <a rel="author" href="https://www.businessmagazin.ro/autor/alex-ciutacu" target="_blank">Alex Ciutacu</a></address>
      <h3>Pinterest s-a prăbuşit cu 20% pe bursa din New York</h3>
      <p>Platforma Pinterest nu a reuşit să genereze venituri de la utilizatorii din SUA la nivelul aşteptat de investitori în T3 2019, în contextul în care a raportat venituri totale sub estimările anunţate, ceea ce a dus la o scădere de 20% la nivelul acţiunilor listate încă din luna aprilie pe bursa din New York.</p>
      <p>Veniturile platformei de conţinut, care a debutat pe bursă în luna aprilie, au crescut cu 47% în trimestrul al treilea, la 279,7 milioane dolari, ratând estimările de 281 milioane dolari, în timp ce a înregistrat o încetinire a ritmului de creştere a numărului de utilizatori noi, de la un ritm de 62% în T2, potrivit FT.</p>
      <p>În timp ce numărul de utilizatori activi a crescut cu 28% de la an la an, la peste 322 milioane de oameni, analiştii notează că ritmul de creştere al vânzărilor în SUA, corelat cu veniturile din advertising obţinute de la acei utilizatori, a dezamăgit.</p>
      <p>„A fost o încetinire peste aşteptări în evoluţia veniturilor din SUA şi a veniturilor per utilizatori noi, spune Ali Mogharabi, analist în cadrul Morningstar, care notează că aceste evoluţii sunt un factor de îngrijorare pentru că advertisingul este cel mai important indicator pe piaţa domestică a Pinterest.</p>
      <p>Veniturile din SUA au crescut cu 29% la 251 milioane dolari, iar venitul mediu per utilizator a crescut cu 26% la 2,93 dolari.</p>
      <p>Prin comparaţie, veniturile Pinterest în afara SUA au crescut cu 212% la 28 milioane dolari – dar venitul mediu per utilizator este doar la 13 cenţi în acest trimestru. Compania şi-a extins businessul de advertising la 28 de ţări în T3, faţă de 19 ţări la finalul T2.</p>
      <p>Acţiunile companiei au scăzut cu aproape 20% înaintea şedinţei de tranzacţionare de vineri, la 20,22 dolari, după ce au închis şedinţa de joi pe o scădere de 3%, la 25,1 dolari per acţiune şi o capitalizare de peste 13 miliarde dolari.</p>
      <p>Pinterest a fost una dintre listările cele mai aşteptate în SUA anul acesta, alăturându-se unor „unicorni„ din Silicon Valley precum Uber şi Lyft. Însă nici acestea din urmă nu au reprezentat un succes total de la listare, investitorii punând chiar la îndoială dacă modelul de business al aplicaţiilor de ridesharing poate fi profitabil.</p>
      <p>Executivii Pinterest au anunţat odată cu rezultatele trimestriale că au trecut printr-o perioadă greu de comparat cu T2, când creşterea companiei a fost alimentată de lansarea unor noi produse precum reclamele în format video.</p>
      <p> </p>
    </article>
  </body>
</html>
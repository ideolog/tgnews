<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/457858/%E0%A6%A8%E0%A6%AC%E0%A7%87%E0%A6%AE%E0%A7%8D%E0%A6%AC%E0%A6%B0%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A6%A5%E0%A6%AE-%E0%A6%B8%E0%A6%AA%E0%A7%8D%E0%A6%A4%E0%A6%BE%E0%A6%B9%E0%A7%87%E0%A6%87-%E0%A6%9A%E0%A6%BE%E0%A6%B0%E0%A7%8D%E0%A6%9C%E0%A6%B6%E0%A7%80%E0%A6%9F"/>
    <meta property="og:site_name" content="Daily Janakantha"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="নবেম্বরের প্রথম সপ্তাহেই চার্জশীট"/>
    <meta property="og:description" content="স্টাফ রিপোর্টার ॥ নবেম্বরের প্রথম সপ্তাহেই বুয়েট ছাত্র আবরার ফাহাদ হত্যা মামলায় অভিযোগপত্র আদালতে পেশ করা হবে। বৃহস্পতিবার ডিএমপি মিডিয়া সেন্টারে আয়োজিত এক সংবাদ সম্মেলনে ঢাকা মহানগর গোয়েন্দা পুলিশের (ডিবি) অতিরিক্ত কমিশনার আব্দুল বাতেন এ কথা জানান। অতিরিক্ত কমিশনার আব্দুল বাতেন জানান, বুয়েটে আবরার ..."/>
  </head>
  <body>
    <article>
      <h1>নবেম্বরের প্রথম সপ্তাহেই চার্জশীট</h1>
      <address>
        <time datetime="2019-11-01T00:00:00+00:00">01 Nov 2019</time>
      </address>
      <ul>
        <li>আবরার হত্যা মামলা</li>
      </ul>
      <p>স্টাফ রিপোর্টার ॥ নবেম্বরের প্রথম সপ্তাহেই বুয়েট ছাত্র আবরার ফাহাদ হত্যা মামলায় অভিযোগপত্র আদালতে পেশ করা হবে। বৃহস্পতিবার ডিএমপি মিডিয়া সেন্টারে আয়োজিত এক সংবাদ সম্মেলনে ঢাকা মহানগর গোয়েন্দা পুলিশের (ডিবি) অতিরিক্ত কমিশনার আব্দুল বাতেন এ কথা জানান। অতিরিক্ত কমিশনার আব্দুল বাতেন জানান, বুয়েটে আবরার ফাহাদকে নৃশংসভাবে হত্যার ঘটনায় দায়ের করা মামলার তদন্ত শেষ পর্যায়ে। এই হত্যা মামলায় আমরা নবেম্বরের প্রথম সপ্তাহে অভিযোগপত্র দেয়ার কথা বলেছিলাম। আমরা এ লক্ষ্যেই কাজ করে যাচ্ছি। হত্যাকাণ্ডের মোটিভের সম্পর্কে জানতে চাইলে আব্দুল বাতেন জানান, মোটিভ যাই থাকুক। কাউকে হত্যা করার অধিকার কারও নেই। আমরা এখন পর্যন্ত যা পেয়েছি, শিবির সন্দেহে আবরার ফাহাদকে মারধর করা হয়েছিল। তিনি জানান, এ পর্যন্ত মামলার এজাহারভুক্ত ১৯ আসামির মধ্যে ১৬ জনকে গ্রেফতার করা হয়েছে। এজাহার বহির্ভূত পাঁচজনকে গ্রেফতার করা হয়েছে। এই ২১ জনের মধ্যে সাতজন আদালতে স্বীকারোক্তিমূলক জবানবন্দী দিয়েছে। আব্দুল বাতেন জানান, ইতোমধ্যে আবরার ফাহাদ হত্যাকাণ্ডস্থল বুয়েটের শেরেবাংলা হলের ক্যান্টিন বয়, শিক্ষক, গার্ডসহ কয়েকজন ১৬১ ধারায় জবানবন্দী দিয়েছেন। মামলার বস্তুগত সাক্ষ্য এবং প্রত্যক্ষদর্শীদের সাক্ষ্য নেয়া হয়েছে। মামলার তদন্তে যেসব প্রক্রিয়ায় অবলম্বন করা দরকার, তা সম্পন্ন করা হয়েছে। ডিবি কর্মকর্তা বাতেন জানান, গ্রেফতারকৃত ২১ জনের নাম উল্লেখ করেই আদালতে অভিযোগপত্র জমা দেয়া হবে।</p>
    </article>
  </body>
</html>
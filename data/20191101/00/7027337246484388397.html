<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696287/%D8%A2%DB%8C%D8%AA%E2%80%8C%D8%A7%D9%84%D9%84%D9%87-%DA%A9%D8%B9%D8%A8%DB%8C-%D8%AF%D9%88%D9%84%D8%AA-%D8%A8%D8%AF%D9%88%D9%86-%D8%AA%D9%88%D8%AC%D9%87-%D8%A8%D9%87-%D9%81%D8%AA%D9%88%D8%A7%DB%8C-%D9%85%D8%B1%D8%A7%D8%AC%D8%B9-%D8%B2%D9%85%DB%8C%D9%86%D9%87-%D9%88%D8%B1%D9%88%D8%AF-%D8%A8%D8%A7%D9%86%D9%88%D8%A7%D9%86-%D8%A8%D9%87-%D9%88%D8%B1%D8%B2%D8%B4%DA%AF%D8%A7%D9%87-%D8%B1%D8%A7-%D9%81%D8%B1%D8%A7%D9%87%D9%85-%DA%A9%D8%B1%D8%AF-%D8%AF%D8%B1-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D9%85%D8%B1%DA%A9%D8%B2%DB%8C-%D8%A8%D9%87-%D9%86%D8%A7%D9%85-%D8%AA%D8%B0%DA%A9%D8%B1-%D8%A7%D8%AE%D8%B7%D8%A7%D8%B1-%D9%88-%D9%85%D8%AD%D8%A7%DA%A9%D9%85%D9%87-%D9%82%D8%B6%D8%A7%D8%A6%DB%8C-%D8%A7%DB%8C%D8%AC%D8%A7%D8%AF-%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="آیت‌الله کعبی: دولت بدون توجه به فتوای مراجع زمینه ورود بانوان به ورزشگاه را فراهم کرد/ در قوه قضائیه مرکزی به نام تذکر، اخطار و محاکمه قضائی ایجاد شود"/>
    <meta property="og:description" content="عضو مجلس خبرگان رهبری با انتقاد از ورود بانوان به ورزشگاه‌ها گفت: متأسفانه دولت و وزارت ورزش و جوانان بدون توجه به فتوای مراجع تقلید این امکان را فراهم کردند و هیچ واکنشی علیه آن صورت نگرفت."/>
  </head>
  <body>
    <article>
      <h1>آیت‌الله کعبی: دولت بدون توجه به فتوای مراجع زمینه ورود بانوان به ورزشگاه را فراهم کرد/ در قوه قضائیه مرکزی به نام تذکر، اخطار و محاکمه قضائی ایجاد شود</h1>
      <address><time datetime="2019-11-01T00:00:00+00:00">01 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/10/1032429_768.jpg"/>
      </figure>
      <p>عضو مجلس خبرگان رهبری با انتقاد از ورود بانوان به ورزشگاه‌ها گفت: متأسفانه دولت و وزارت ورزش و جوانان بدون توجه به فتوای مراجع تقلید این امکان را فراهم کردند و هیچ واکنشی علیه آن صورت نگرفت.</p>
      <p>به گزارش تسنیم، آیت‌الله عباس کعبی در جلسه اعضای جامعه مدرسین حوزه علمیه با رئیس دادگستری استان که در سالن جلسات جامعه مدرسین برگزار شد، اظهار داشت: بر اساس منویات رهبر معظم انقلاب وظیفه قوه قضائیه تنها محکمه داری نبوده و بحث احیای حقوق عامه بسیار حائز اهمیت است.</p>
      <p>وی افزود: باید ساز و کارهای مربوط به احیای حقوق را ایجاد کرده و گسترش عدل و آزادی‌های مشروع را دنبال کنیم و درزمینهٔ احیای حقوق عامه دادستانی می‌تواند ورود کند.</p>
      <p>
        <b>قوه قضائیه عزم و آهنگ جدی برای مبارزه با فساد دارد</b>
      </p>
      <p>عضو مجلس خبرگان رهبری بابیان اینکه قوه قضائیه عزم و آهنگ جدی برای مبارزه با فساد دارد، تصریح کرد: بر اساس اصل 156 قانون اساسی پنج وظیفه برای این قوه نام‌برده شده است.</p>
      <p>آیت‌الله کعبی با انتقاد از ورود بانوان به ورزشگاه‌ها بیان کرد: در دولت قبل ورود خانم‌ها به استادیوم‌ها مخالف شرع اعلام شد، امروز نیز فتوا همین است.</p>
      <p>وی عنوان کرد: متأسفانه دولت و وزارت ورزش و جوانان بدون توجه به فتوای مراجع تقلید این امکان را فراهم کردند و هیچ واکنشی علیه آن صورت نگرفت.</p>
      <p>عضو مجلس خبرگان رهبری گفت: پیشنهاد بنده این است که در قوه قضائیه مرکزی به نام تذکر، اخطار و محاکمه قضائی ایجاد شود.</p>
    </article>
  </body>
</html>
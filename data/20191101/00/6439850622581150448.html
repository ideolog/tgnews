<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/457853/%e0%a6%b8%e0%a7%8d%e0%a6%9f%e0%a7%87%e0%a6%b6%e0%a6%a8%e0%a7%87-%e0%a6%9f%e0%a7%8d%e0%a6%b0%e0%a7%87%e0%a6%a8-%e0%a6%b0%e0%a7%87%e0%a6%96%e0%a7%87-%e0%a6%97%e0%a6%be%e0%a6%b0%e0%a7%8d%e0%a6%a1-%e0%a6%b6%e0%a7%8d%e0%a6%ac%e0%a6%b6%e0%a7%81%e0%a6%b0"/>
    <meta property="og:site_name" content="Daily Janakantha"/>
    <meta property="article:published_time" content="2019-11-01T00:00:00+00:00"/>
    <meta property="og:title" content="স্টেশনে ট্রেন রেখে গার্ড শ্বশুর বাড়িতে!"/>
    <meta property="og:description" content="স্টাফ রিপোর্টার, চট্টগ্রাম অফিস ॥ স্টেশনে থামা ট্রেন থেকে নেমে গার্ড সোজা শ্বশুরবাড়িতে। ট্রেন ছাড়ার সময়ও পাওয়া যাচ্ছিল না তাকে। অতঃপর স্টেশন মাস্টারের মাধ্যমে কন্ট্রোল অফিস থেকে ফোন করে ডেকে আনা হয় গার্ডকে। কিন্তু ততক্ষণে এক ঘণ্টার জন্য ট্রেন বিলম্ব। ঘটনাটি ঘটেছে চট্টগ্রামের হাটহাজারী স্টেশনে। ..."/>
  </head>
  <body>
    <article>
      <h1>স্টেশনে ট্রেন রেখে গার্ড শ্বশুর বাড়িতে!</h1>
      <address>
        <time datetime="2019-11-01T00:00:00+00:00">01 Nov 2019</time>
      </address>
      <p>স্টাফ রিপোর্টার, চট্টগ্রাম অফিস ॥ স্টেশনে থামা ট্রেন থেকে নেমে গার্ড সোজা শ্বশুরবাড়িতে। ট্রেন ছাড়ার সময়ও পাওয়া যাচ্ছিল না তাকে। অতঃপর স্টেশন মাস্টারের মাধ্যমে কন্ট্রোল অফিস থেকে ফোন করে ডেকে আনা হয় গার্ডকে। কিন্তু ততক্ষণে এক ঘণ্টার জন্য ট্রেন বিলম্ব। ঘটনাটি ঘটেছে চট্টগ্রামের হাটহাজারী স্টেশনে। দায়িত্বে অবহেলার জন্য এ গার্ডকে প্রত্যাহার করে নেয়া হয়েছে।</p>
      <p>রেল সূত্র জানায়, বৃহস্পতিবার প্রত্যাহার করা হয়েছে গার্ড মোঃ জুনায়েদকে। তিনি ছিলেন চট্টগ্রাম-নাজিরহাট কমিউটার রুটে চলা ডেমু-৪ ট্রেনটির একমাত্র গার্ড। গত ২৯ অক্টোবর নাজিরহাট থেকে ছেড়ে আসা এ ট্রেন যথাযথ সময়ে হাটহাজারী স্টেশনে থামে। চালক মহিউদ্দিন নির্ধারিত অবস্থানকালীন সময় শেষেও ট্রেনটি ছাড়তে পারছিলেন না। কারণ, কোন সিগন্যাল পাওয়া যাচ্ছে না গার্ডের কাছ থেকে। খোঁজাখুঁজি করে সে গার্ডকেও পাওয়া গেল না। এতে উদ্বিগ্ন চালক স্টেশন মাস্টার আরিফকে বিষয়টি জানান। বিষয়টি জানানো হয় পাহাড়তলী কন্ট্রোল অফিসকে। তারপর ফোনে জুনায়েদকে বলা হয় অতি দ্রুত ট্রেনে যোগ দিতে।</p>
      <p>গার্ড জুনায়েদ বেবিট্যাক্সি নিয়ে দ্রুত ছুটে এলে ছাড়া হয় ট্রেন। কিন্তু ততক্ষণে এক ঘণ্টা বিলম্ব হয়ে গেছে। এ বিলম্বের কারণ অনুসন্ধানে জানা যায়, অবাক করা এক ঘটনা। জুনায়েদ ট্রেন থেকে নেমে চলে গিয়েছিলেন তার শ্বশুরবাড়িতে। স্টেশন থেকে তার শ্বশুরবাড়ির দূরত্ব প্রায় পাঁচ কিলোমিটার। কেন এমন হলো এর কোন যৌক্তিক ও গ্রহণযোগ্য উত্তর দিতে পারেননি তিনি। অতঃপর বিভাগীয় ব্যবস্থা হিসেবে গার্ড জুনায়েদকে প্রত্যাহার করা হয়েছে।</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-uttar-pradesh-cabinet-meeting-today-know-which-proposals-will-get-approve-2826406.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T00:18:10+00:00"/>
    <meta property="og:title" content="उत्तर प्रदेश सरकार की कैबिनेट बैठक आज, जानें किन-किन प्रस्तावों को मिलेगी मंजूरी"/>
    <meta property="og:description" content="Uttar Pradesh Cabinet Meeting : मुख्यमंत्री योगी आदित्यनाथ ने शुक्रवार को शाम 6 बजे से कैबिनेट की बैठक बुलाई है। पहले यह कैबिनेट मंगलवार को भैया दूज के दिन होने वाली थी, लेकिन ज्यादातर मंत्रियों के..."/>
  </head>
  <body>
    <article>
      <h1>उत्तर प्रदेश सरकार की कैबिनेट बैठक आज, जानें किन-किन प्रस्तावों को मिलेगी मंजूरी</h1>
      <address><time datetime="2019-11-01T00:18:10+00:00">01 Nov 2019, 00:18</time> by <a rel="author">विशेष संवाददाता, लखनऊ।</a></address>
      <p>Uttar Pradesh Cabinet Meeting : मुख्यमंत्री योगी आदित्यनाथ ने शुक्रवार को शाम 6 बजे से कैबिनेट की बैठक बुलाई है। पहले यह कैबिनेट मंगलवार को भैया दूज के दिन होने वाली थी, लेकिन ज्यादातर मंत्रियों के बाहर होने के कारण बैठक स्थगित कर दी गई थी।</p>
      <p>उच्च पदस्थ सूत्रों ने बताया कि कैबिनेट बैठक में बुंदेलखंड एक्सप्रेस वे और गोरखपुर लिंक एक्सप्रेस वे के निविदा दस्तावेजों को मंजूरी दी जाएगी। जिसके आधार पर एक्सप्रेस वे बनाने वाली कंपनियों के प्रस्ताव को भी मंजूरी दी जाएगी। बुंदेलखंड एक्सप्रेस वे और गोरखपुर लिंक एक्सप्रेस वे के लिए जिन कंपनियों ने निविदा डाली हैं, उनमें से सबसे न्यूनतम रेट वाली कंपनियों का इन दोनों एक्सप्रेस वे के निर्माण के लिए चयन किया जाएगा। खास बात यह है कि बुंदेलखंड एक्सप्रेस वे के निर्माण से इस क्षेत्र का खासा विकास हो सकेगा। साथ ही डिफेंस कॉरिडोर के निर्माण को भी बढ़ावा मिल सकेगा। इसी तरह गोरखपुर लिंक एक्सप्रेस वे के निर्माण से लखनऊ-गोरखपुर के आवागमन में खासी सुविधा मिलेगी।</p>
      <p>कैबिनेट में प्रदेश में 28 विकास खंडों के सृजन को निरस्त किए जाने के प्रस्ताव को मंजूरी दी जाएगी। प्रदेश की सौर ऊर्जा नीति के तहत यूपीनेडा द्वारा 500 मेगावाट क्षमता का संयंत्र लगाने के लिए प्रतिस्पर्धात्मक निविदा दस्तावेजों के आधार पर कंपनियों के चयन प्रस्ताव को मंजूरी दी जाएगी। मुख्यमंत्री योगी आदित्य नाथ की घोषणा को पूरी करने के लिए प्रधानमंत्री नरेंद्र मोदी के संसदीय क्षेत्र वाराणसी में पर्यटकों की सुविधा के लिए पर्यटक पुलिस थाना की स्थापना की जाएगी। जिसके लिए गृह विभाग को थाना भवन निर्माण के लिए मुफ्त जमीन देने के प्रस्ताव को मंजूरी दी जाएगी। वाराणसी जिले में ही कैंट थाना को विभाजित कर लालपुर-पांडेयपुर के नाम से नया थाना बनाए जाने के लिए गृह विभाग को पट्टे की जमीन उपलब्ध कराने के प्रस्ताव को मंजूरी दी जाएगी।</p>
      <p>इसके अलावा उत्तर प्रदेश दंड विधि (अपराधों का शमन और विचारणों का उप शमन) संशोधन विधेयक के मसौदे को मंजूरी दी जाएगी। जिसके तहत कंपाउंडिंग की अवधि वर्ष 2015 से बढ़ाकर वर्ष 2016 करने के प्रस्ताव को मंजूरी दी जाएगी। इसके अलावा आउटसोर्सिंग कर्मचारियों की नीति और कुछ कर्मचारियों के भत्तों में कटौती के प्रस्ताव भी स्वीकृत किए जा सकते हैं।</p>
    </article>
  </body>
</html>
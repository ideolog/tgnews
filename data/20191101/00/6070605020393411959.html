<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Islamic-nomena-successor-Al-Baghdadi-EUA_0_2336166418.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T00:11:29+00:00"/>
    <meta property="og:title" content="L’Estat Islàmic nomena el successor d’Al-Baghdadi"/>
    <meta property="og:description" content="El substitut d’Al-Baghdadi serà Abu Ibrahim al-Quraixi, el nou “emir dels creients i califa dels jihadistes”"/>
  </head>
  <body>
    <article>
      <h1>L’Estat Islàmic nomena el successor d’Al-Baghdadi</h1>
      <h2>El substitut d’Al-Baghdadi serà Abu Ibrahim al-Quraixi, el nou “emir dels creients i califa dels jihadistes”</h2>
      <address>
        <time datetime="2019-11-01T00:11:29+00:00">01 Nov 2019, 00:11</time>
      </address>
      <p>L’autoproclamat Estat Islàmic (EI) va admetre ahir la mort del seu líder i fundador, Abu Bakr al-Baghdadi, quatre dies després que els Estats Units anunciessin que havien abatut el terrorista més buscat del món en una operació de les seves forces especials al nord de Síria. En un missatge d’àudio difòs a través de l’agència jihadista Amaq, el grup terrorista també va informar de la identitat del successor d’Al-Baghdadi: serà Abu Ibrahim al-Quraixi, el nou “emir dels creients i califa dels jihadistes”, tal com va acordar l’Estat Islàmic després d’una reunió del consell consultiu del bàndol. Fins ara no han transcendit gaires detalls sobre la seva la identitat, però Aymen al-Tamimi, investigador especialitzat en grups jihadistes de la Universitat de Swansea, al Regne Unit, explicava ahir a l’agència de notícies Reuters que Abu Ibrahim al-Quraixi pot ser el nom de guerra amb què ha estat rebatejat un cap de l’Estat Islàmic situat en el punt de mira dels serveis d’intel·ligència occidentals.</p>
      <p>En el mateix missatge -d’uns vuit minuts de durada, el primer des de l’anunci de l’administració Trump de la mort d’Al-Baghdadi-, l’Estat Islàmic crida els seus seguidors a mantenir-se fidels a les instruccions del ja difunt líder. I també llança una amenaça contra “infidels i apòstates”, especialment contra els Estats Units. “No us alegreu per la mort del xeic Al-Baghdadi i no oblideu les morts que heu patit. Ara ve qui et farà el que no has vist mai abans”, diu una part del missatge, referint-se al nou califa dels jihadistes.</p>
      <p>El comunicat dels terroristes alerta els EUA que el seu “destí està controlat per un vell estúpid que canvia d’opinió de la nit al dia”, en una nova referència al president nord-americà, Donald Trump, que va anunciar la mort d’Al-Baghdadi el 27 d’octubre.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/286859-e-broyat-na-izbiratelite-v-Plovdiv-za-vtoriya-tur-na-mestnite-izbori-910434"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T16:44:00+00:00"/>
    <meta property="og:title" content="286 859 е броят на избирателите в Пловдив за втория тур на местните избори"/>
    <meta property="og:description" content="Непроменен остава броят на избирателните секции в Община Пловдив за провеждане на втория тур от избо..."/>
  </head>
  <body>
    <article>
      <h1>286 859 е броят на избирателите в Пловдив за втория тур на местните избори</h1>
      <address>
        <time datetime="2019-11-01T16:44:00+00:00">01 Nov 2019, 16:44</time>
      </address>
      <p>Непроменен остава броят на избирателните секции в Община Пловдив за провеждане на втория тур от изборите за кметове на 03.11.2019 г. – 476 бр. (в т.ч. 4 бр. избирателни секции за гласуване с подвижна избирателна кутия и 13 бр. избирателни секции, образувани в лечебни заведения и в места за задържане на лица.</p>
      <p>4-те секции  за гласуване с подвижни избирателни кутии ще обслужват  районите "Централен", "Северен", "Южен" и "Тракия“. Подвижната секционна избирателна комисия в район "Тракия" ще обслужва и избирателите от район "Източен", а ПСИК в "Северен“ - избиратели с увреждания от район "Западен“.</p>
      <p>11 са образуваните избирателни секции в големите лечебни заведения в гр. Пловдив - УМБАЛ "Св. Георги",  МБАЛ "Св.Мина", МБАЛ Пловдив към ВМА София , МБАЛ "Каспела", МБАЛ "Пловдив" АД, МБАЛ "Свети Панталеймон", а задържаните лица, спрямо които няма влязла в сила присъда ще могат да гласуват в образуваните 2 избирателни секции в  Пловдивския затвор и Следствения арест.</p>
      <p>64 избиратели попадат за първи път в избирателните списъци. Това са навършилите 18 години между  28 октомври и 2 ноември 2019г.   </p>
      <p>Общият брой на избирателите в община Пловдив за втория тур е: 286 859 (район "Централен" – 61 247, район "Източен" – 44 247, район "Западен" – 30 584, район "Северен" – 41 362, район "Южен" – 63 485, район "Тракия" – 45 934).</p>
      <p>За улеснение на гласуването, за избиратели с увредено зрение или затруднения в придвижването, в изборния ден е осигурен транспорт. Заявки за специализиран транспорт на хора с трайни увреждания от дома им до избирателната секция и обратно до дома на избирателя се приемат до 17.00 часа на 03.11.2019 г. на телефони: 032/962478 и 0887484884.</p>
      <p>Общинска администрация Пловдив напомня, че със свои заповеди кметовете на райони са забранили продажбата, сервирането и употребата на алкохол и спиртни напитка за периода от 06.00 ч. до 20.00 ч. на 03 ноември 2019 г. в заведенията за обществено хранене и другите обществени места в административно-териториалните граници на гр. Пловдив, с изключение на тези заведения, в които се провеждат предварително планирани семейни тържества.</p>
    </article>
  </body>
</html>
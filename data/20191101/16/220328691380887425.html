<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/blgariya-mestni-izbori-2019/ne-uydurmi-a-vik-obszhdala-manolova-vv-voluyak-405589.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-01T16:01:06+00:00"/>
    <meta property="og:title" content="Не уйдурми, а ВиК обсъждала Манолова във Волуяк"/>
    <meta property="og:description" content="Борисов заяви, че е била там, за да се пазари с ромски босове за гласове за балотажа в неделя"/>
  </head>
  <body>
    <article>
      <h1>Не уйдурми, а ВиК обсъждала Манолова във Волуяк</h1>
      <address><time datetime="2019-11-01T16:01:06+00:00">01 Nov 2019, 16:01</time> by <a rel="author">Редактори</a></address>
      <p>Независимият кандидат за кмет, подкрепена от БСП, Мая Манолова скочи срещу премиера Бойко Борисов и каза, че при снощното си посещение в кв. Волуяк е говорила с хората за липсата на канализация, а не е правила уйдурми за цигански вот. В интервю за бТВ по-рано Борисов заяви, че е била там, за да се пазари с ромски босове за гласове за балотажа в неделя.</p>
      <p>"Ще се видим в съда г-н Борисов!", възкликна обидената Манолова на брифинг по обед. "Ще дам премиера Борисов под съд. Гнус ме е от лъжите и обидите, които той произнесе в национален ефир днес", категорична бе Мая Манолова.</p>
      <p>"Уйдурмите на първия тур ги правехте вие и това се вижда от протоколите на общинските секции. Там г-жа Фандъкова е пълен хегемон. Там има пълно припокриване на гласовете за съветници на ДПС и гласовете за кмет на Фандъкова", каза Манолова.</p>
      <p>"За сведение на премиера, който беше 4 години кмет на София, във Волуяк няма ромска махала и няма роми", заяви Манолова и каза, че била там по покана на жителите на Гара Волуяк, "които нямат канализация", и са обсъждали мерки за благоустрояването на квартала. Тя каза, че срещата е била записана и екипът й скоро ще предостави клип от Волуяк.</p>
      <p>Борисов обяви още, че т.нар. Братя Галеви помагали на Манолова, въпреки, че са обявени за издирване.</p>
      <p>Твърденията на Борисов, че Братя Галеви, макар и в чужбина, сега помагали на Манолова за набиране на ромски гласове, тя контрира, че е било допуснато двамата осъдени престъпници от Дупница да избягат от страната, когато той е бил премиер.</p>
      <p>"Срам ме е от премиера. Срам ме е от лъжите, клеветите и обидите, които той произнесе в национален ефир днес", заяви Манолова.</p>
      <p>Нарече екипа ми "сбирток", гражданите - 124 000 столичани, "нечистоплътни", затова, че ме подкрепят. Нарече срещата ми с хората във Волуяк "уйдурма". Бил е кмет и не знае, че там няма ромска махала, няма роми, заяви Манолова. Той, който допусна братя Галеви да се укрият от правосъдието и да напуснат страната в национален ефир призна, че са фактор в изборите в София", допълни тя.</p>
      <p>"Това са долни лъжи, грозни внушения, клевети, произнесени от човек, разтресен от страх, и ще го дам на съд, заяви още Манолова. Страхът да загубиш София е изключително лош съветник. В нарушение на закона премиерът влезе в кампанията, за да се види кой е кметът, кой управлява София, допълни Манолова. И обяви, че "маските паднаха, ясно е кой се бори за властта в София с всички сили и средства".</p>
      <p>Премиерът в нарушение на закона влезе лично в предизборната кампания за София, за да се види кой е истинският кмет, кой управлява в София, посочи Манолова. Пресконференцията днес според нея била подготвена по други теми - да се покаже как се управляват общинските дружества - "Топлофикация София", "Чистота Искър", където се източват милиони левове.</p>
    </article>
  </body>
</html>
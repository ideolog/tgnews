<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/01/mzs_ukrainy_vyklykalo_posla_chehii_cherez_vizyt_prokremlivskoi_organizatsii_1681749"/>
    <meta property="og:site_name" content="ZIK.UA"/>
    <meta property="article:published_time" content="2019-11-01T16:50:00+00:00"/>
    <meta property="og:title" content="МЗС України викликало посла Чехії через &quot;візит&quot; прокремлівської організації"/>
    <meta property="og:description" content="Міністерство закордонних справ України у четвер викликало чеського посла через &quot;візит&quot; прокремлівської кримськотатарської організації &quot;Къирым бирлиги&quot; до Чехії."/>
  </head>
  <body>
    <article>
      <h1>МЗС України викликало посла Чехії через "візит" прокремлівської організації</h1>
      <address>
        <time datetime="2019-11-01T16:50:00+00:00">01 Nov 2019, 16:50</time>
      </address>
      <p>
        <b>Міністерство закордонних справ України у четвер викликало чеського посла через "візит" прокремлівської кримськотатарської організації "Къирым бирлиги" до Чехії.</b>
      </p>
      <p>Про це речниця МЗС Катерина Зеленко сказала у коментарі <a href="https://www.unian.net/">Уніан</a>.</p>
      <p>"31 жовтня до МЗС України було запрошено посла Чеської Республіки в Україні пана Радека Матулу. Чеському дипломату було висловлено рішучий протест у зв’язку з відвіданням 30 жовтня керівником псевдокримськотатарської проросійської громадської організації "Къирым бирлиги" прийняття з нагоди національного свята Чеської Республіки та подальших публікацій цієї організації на власному сайті та в мережі Facebook", – зазначила Зеленко.   </p>
      <p>За її словами, "посол Чехії в Україні наголосив, що згадана інформація є фейковою та не відповідає дійсності".</p>
      <p>За словами речниці МЗС, чеський дипломат підкреслив, що представники " Къирым бирлиги " не були запрошені на офіційну частину прийняття та не мали жодного контакту з президентом Чеської Республіки".</p>
      <p>Зеленко зазначила, що посол запевнив українську сторону у незмінності позиції Чехії стосовно анексії Криму та тимчасово окупованих Росією територій України.</p>
      <p><a href="https://zik.ua/news/2019/10/30/prezydent_cheskoi_respubliky_vyznav_krym_chastynoyu_rosii_1680237">Нагадаємо,</a> раніше з'явилася інформація про те, що президент Чехії Мілош Земан запросив на урочисте прийняття у Празькому граді представників невеликої кримськотатарської організації, лояльної Кремлю, заявивши про визнання Криму частиною Росії.</p>
      <p><a href="https://zik.ua/news/2019/10/31/u_chehii_zayavyly_shcho_prezydent_ne_vvazhaie_krym_chastynoyu_rf_1680809">Однак згодом</a> прессекретар президента Чехії Іржі Овчачек спростував інформацію про нібито визнання Мілошем Земаном Криму російським.</p>
      <related>
        <h4>читайте також</h4>
        <a href="https://zik.ua/news/2019/11/01/ukraina_ofitsiyno_zvernulasya_do_nato_z_prohannyam_pro_uchast_u_programi_1681695"/>
        <a href="https://zik.ua/news/2019/11/01/stoltenberg_sumnivaietsya_v_neobhidnosti_zayavky_ukrainy_na_pdch_1681615"/>
        <a href="https://zik.ua/news/2019/10/31/narazi_vyvchayutsya_spravy_kandydativ_na_obmin_polonenymy__prystayko_1681157"/>
        <a href="https://zik.ua/news/2019/10/31/u_chehii_zayavyly_shcho_prezydent_ne_vvazhaie_krym_chastynoyu_rf_1680809"/>
      </related>
    </article>
  </body>
</html>
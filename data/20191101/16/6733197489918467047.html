<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/za-10-minut-dojezd-480-kilometru-vedci-z-kanady-pracuji-na-nove-generaci-baterii"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-01T16:00:00+00:00"/>
    <meta property="og:title" content="Za 10 minut dojezd 480 kilometrů. Vědci z Kanady pracují na nové generaci baterií"/>
    <meta property="og:description" content="Technologie baterií pro elektromobily se stále posunuje dopředu a vědci z Kanady tvrdí, že budoucnost života s elektrickým autem vypadá zase o něco přívětivěji."/>
  </head>
  <body>
    <article>
      <h1>Za 10 minut dojezd 480 kilometrů. Vědci z Kanady pracují na nové generaci baterií</h1>
      <h2>Technologie baterií pro elektromobily se stále posunuje dopředu a vědci z Kanady tvrdí, že budoucnost života s elektrickým autem vypadá zase o něco přívětivěji.</h2>
      <address><time datetime="2019-11-01T16:00:00+00:00">01 Nov 2019, 16:00</time> by <a rel="author">Daniel Fuglevič</a></address>
      <p>Deset minut strávených u nabíječky a dojezd elektromobilu obnovený na 480 kilometrů. Takový výsledek nyní oznamují vědci z univerzity Dalhousie v Kanadě, kteří s podporou americké Tesly pracují na nové generaci bateriových modulů. Co se ovšem zdá, jako nádherná budoucnost, je zatím pouze ve fázi vývoje.</p>
      <p>Už dříve vědci z Dalhousie ohlásili svou práci na baterii, která by měla v elektromobilu životnost až 1 milion mil (přes 1,6 milionu km). Obavou dnešních majitelů starších elektromobilů od Tesly či Nissanu je totiž fakt, že jejich auta pravděpodobně čeká nákladná výměna bateriových modulů, které dnes v průměru vydrží nějakých 8 let či najetí asi 160 tisíc kilometrů.</p>
      <related>
        <a href="https://www.autorevue.cz/tesla-nechala-nahlednout-do-soukrome-laboratore-ve-ktere-nici-sva-auta"/>
      </related>
      <p>Kromě mnohem vyšší životnosti baterií pro elektromobily tedy vědci při vývoji zohledňují i zmíněný čas nabíjení, který je v současnosti kromě nedostatečné nabíjecí infrastruktury nejčastěji uváděným negativem při nákupu a života s elektromobilem. Jednoduše stále nejsme v situaci, kdy by se nabití vozu vyrovnalo času strávenému natankováním nádrže.</p>
      <p>I na této problematice ale vědci samozřejmě pracují a teď oznamují možný pokrok. Jedním z důvodů, proč nelze současné lithium-iontové baterie nabíjet rychle, je jejich nejvyšší možná teplota, při které je zajištěna ochrana vnitřních součástí modulu. Potencionální zvýšení teploty by nicméně mohlo zajistit mnohem rychlejší nabíjení.</p>
      <related>
        <a href="https://www.autorevue.cz/tesla-pracuje-na-kapalinovem-vyhrivani-a-chlazeni-sedacek-ukazuji-to-patentove-nakresy"/>
      </related>
      <p>V Dalhousie tedy pracují na způsobu, jak zvýšit teplotu baterie, aniž by tím razantně ohrozili samotnou techniku. Pozitivního výsledku přitom dosáhli skokovým zvýšením teploty baterie na 60 stupňů Celsia po dobu 10 minut. Během tohoto času se prý povedlo nabít baterii pro dojezd okolo 320 kilometrů, aniž by byly poškozeny vnitřní komponenty baterie.</p>
      <p>Vědci mnoho podrobností zatím neuveřejňují, ale uvádí, že jsou na hranici velkého pokroku. Životnost baterie při takovém procesu nabíjení přinesla rovněž pozitivní výsledky, jelikož tým už provedl asi 1700 nabíjecích cyklů bez větších problémů.</p>
      <related>
        <a href="https://www.autorevue.cz/800v-elektrickou-architekturu-jiz-chysta-i-hyundai-rychle-nabijeni-je-prioritou"/>
      </related>
      <p><i>„Ukázali jsme, že dokážeme nabít elektromobil za deset minut na dojezd okolo 320 až 480 kilometrů,“</i> uvedl vedoucí projektu Chao-Yang Wang. Podle něj už navíc vědci hledí na dosažení 2500 nabíjecích cyklů, tedy ekvivalent najetí asi 800.000 kilometrů. Zatím ovšem není jasné, kdy bychom se podobně schopných baterií a nabíjecích časů mohli opravdu dočkat v produkčních vozidlech.</p>
      <related>
        <h4>Určitě si přečtěte</h4>
        <a href="https://www.autorevue.cz/v-cine-zarizli-dotace-na-elektromobily-nasledek-na-sebe-nenechal-dlouho-cekat"/>
        <a href="https://www.auto.cz/ziskal-oscara-mel-prvni-saab-v-ceskoslovensku-a-ted-se-znovu-potkali-131826"/>
        <a href="https://www.autorevue.cz/skoda-superb-1-generace-dobovy-cenik-2002"/>
        <a href="https://www.auto.cz/cech-vyrazil-do-kolumbie-najit-dedeckuv-mustang-z-roku-1967-prectete-si-o-jeho-pribehu-131921"/>
        <a href="https://www.autorevue.cz/vw-uz-nikdy-nebude-jako-driv-vsechno-se-zmeni-za-par-tydnu-ve-frankfurtu"/>
        <a href="https://www.autorevue.cz/testujeme-novou-skodu-kamiq-ptejte-se-co-vas-zajima-nove-fotky-a-video"/>
        <a href="https://www.autorevue.cz/kultura-bosozuku-predstavuje-nejvetsi-japonsky-bizar-presvedcte-se-o-tom-sami"/>
        <a href="https://www.autorevue.cz/cesi-se-zblaznili-do-pistaciove-fabie-existuje-ale-neco-mnohem-raritnejsiho"/>
        <a href="https://www.autorevue.cz/barum-czech-rally-zlin-2019-program-vstupenky-mapa-rz-a-dalsi-informace"/>
        <a href="https://www.autorevue.cz/kdyz-jeste-reklamy-na-auta-za-neco-staly-volvo-melo-odvahu-sebevedomi-a-drzost"/>
        <a href="https://www.autorevue.cz/techto-20-motoru-obejdete-v-bazaru-sirokym-obloukem"/>
        <a href="https://www.autorevue.cz/toyota-corolla-sedan-2019-prime-vip-cena-vybava-technicka-data"/>
      </related>
    </article>
  </body>
</html>
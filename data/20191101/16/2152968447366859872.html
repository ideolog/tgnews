<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/01/otrovenite-momicheta-ot-kardam-izvyn-opasnost-za-jivota.428212"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T16:20:00+00:00"/>
    <meta property="og:title" content="Отровените момичета от Кардам извън опасност за живота"/>
    <meta property="og:description" content="Очаква се резултатите от пробите от БАБХ да излязат днес | Dnes.bg"/>
  </head>
  <body>
    <article>
      <h1>Отровените момичета от Кардам извън опасност за живота</h1>
      <h2>Очаква се резултатите от пробите от БАБХ да излязат днес</h2>
      <address><time datetime="2019-11-01T16:20:00+00:00">01 Nov 2019, 16:20</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Състоянието на двете сестри на починалото дете от генералтошевското село Кардам, които бяха приети във варненската УМБАЛ "Света Марина" вече е стабилно и животът им е вън от опасност, съобщиха от лечебното заведение.</p>
      <p>По-голямото момиченце, което е на 11 години, е изведено от реанимацията. То беше в много тежко състояние с възпаление на сърдечния мускул, предава dir.bg.</p>
      <related>
        <a href="https://www.dnes.bg/stranata/2019/10/31/versii-za-tragediiata-v-kardam-otraviane-s-tejki-metali-ili-ostra-infekciia.428020"/>
      </related>
      <p>"Вследствие на проведените интензивни диагностични, реанимационни и лечебни действия от лекарите в Първа детска клиника в болницата, състоянието и на двете деца е стабилно. Показателите на голямото момиче са се подобрили и животът му е вече вън от опасност", съобщи проф. д-р Виолета Йотова, началник направление "Педиатрия" в УМБАЛ „Света Марина“.</p>
      <p>Все още не е ясна причината за смъртта на 9-годишото момче, както и какво е довело до състоянието на сестричките му. Прокуратурата в Генерал Тошево ръководи досъдебното производство по случая. Днес се очаква да излязат резултатите на Агенцията по храните от пробите от храните в училищния стол, дома и магазина, в който е пазарувало семейството.</p>
      <p>При извършените огледи в дома на пострадалите не са открити лекарства, опаковки или някакви отровни вещества, които да насочат разследването. По данни на другите две деца от семейството, те не са имали достъп до такива вещества, обясниха от държавното обвинение.</p>
      <p>Според майката Росица, децата й нямат достъп до почистващи препарати или лекарства, а в дома им е имало само сироп за кашлица и капки за нос. Жената обясни, че от една година е разведена и сама отглежда децата, с помощта на майка й и баща й.</p>
      <p>"Те винаги са облечени, изкъпани, нахранени, ходят редовно на училище", категорична беше майката.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/borgi-kolomoyskogo-nzf-uklav-mirovu-ugodu-z-nbu-za-zobov-yazannyami-privatbanku-novini-ukrajini-50051145.html"/>
    <meta property="og:site_name" content="НВ"/>
    <meta property="article:published_time" content="2019-11-01T16:02:00+00:00"/>
    <meta property="og:title" content="Борги олігарха. Завод Коломойського уклав чергову мирову угоду з НБУ за кредитами ПриватБанку"/>
    <meta property="og:description" content="Нікопольський завод феросплавів олігарха Ігоря Коломойського уклав мирову угоду з Національним банком за кредитами ПриватБанку"/>
  </head>
  <body>
    <article>
      <h1>Борги олігарха. Завод Коломойського уклав чергову мирову угоду з НБУ за кредитами ПриватБанку</h1>
      <h2>Нікопольський завод феросплавів олігарха Ігоря Коломойського уклав мирову угоду з Національним банком за кредитами ПриватБанку</h2>
      <address>
        <time datetime="2019-11-01T16:02:00+00:00">01 Nov 2019, 16:02</time>
      </address>
      <p>31 жовтня 2019 року Господарський суд Дніпропетровської області затвердив мирову угоду між Національним банком та Нікопольським заводом феросплавів, що є майновим поручителем за кредитними зобов’язаннями <a href="https://nv.ua/ukr/tags/privatbank.html">ПриватБанку</a>, укладеними в той час, коли власником фінустанови був Ігор Коломойський. Про це <a href="https://bank.gov.ua/news/all/nikopolskiy-zavod-ferosplaviv-znovu-chastkovo-pogasit-zaborgovanist-privatbanku-pered-natsionalnim-bankom">повідомили у НБУ</a>.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/014/792/original/57c6be275f69791f340e6ae65339dec9.png?stamp=1&amp;q=85&amp;w=115"/>
      </figure>
      <p>Джеймс Брук<br/>Приватбанк не повернуть екс-власникам, а в Маріуполь будуть інвестувати. Заяви з інвестфоруму</p>
      <p>Згідно з угодою, ініціатором якої був НЗФ, завод зобов’язався погасити заборгованість ПриватБанку за кредитом рефінансування в сумі, що дорівнює ринковій вартості заставного майна, на яке НБУ звертав стягнення в цьому судовому процесі.</p>
      <p>Крім того, підприємство зобов’язалося відшкодувати НБУ витрати, пов’язані зі сплатою судового збору.</p>
      <p>«Це вже третій приклад вирішення судового спору з майновим поручителем за кредитними зобов’язаннями АТ КБ Приватбанк через укладання мирової угоди», — підкреслили у НБУ.</p>
      <p>Читайте також:<br/><a href="https://nv.ua/ukr/biz/finance/situaciya-z-privatbankom-lyakaye-bilshe-nizh-viyna-vice-prezident-yeib-novini-ukrajini-50050733.html">&amp;nbspСитуація з ПриватБанком лякає інвесторів більше, ніж війна — віце-президент Європейського інвестиційного банку</a></p>
      <p><a href="https://nv.ua/ukr/biz/finance/nzf-splativ-borg-privatbanku-pered-nbu-po-kreditu-refinansuvannya-novini-ukrajini-50041812.html">Уперше мирова угода між Нацбанком та НЗФ</a> була затверджена Господарським судом Дніпропетровської області 28 серпня 2019 року. 6 вересня НЗФ достроково виконав зобов’язання перед НБУ за цією мировою угодою.</p>
      <p><a href="https://nv.ua/ukr/biz/markets/borgi-privatbanku-shche-odna-kompaniya-kolomoyskogo-povernula-groshi-nacbanku-novini-ukrajini-50045912.html">Друга мирова угода між НБУ і майновим поручителем ПриватБанку — ТОВ Арлан</a> була затверджена 18 вересня 2019 року Центральним апеляційним господарським судом. А 1 жовтня поручитель виконав зобов’язання перед Національним банком.</p>
      <p>«У 2018 році Національний банк подав 148 позовів проти колишнього власника ПриватБанку Ігоря Коломойського (фінансового поручителя) та пов’язаних із ним 32 компаній — майнових поручителів про стягнення близько 10 млрд грн. Мета позовів — забезпечити погашення кредитів рефінансування, які Національний банк надав ПриватБанку упродовж 2008−2015 років», — нагадали у НБУ.</p>
      <p>Загалом суди вже ухвалили 20 рішень на користь НБУ про звернення стягнення на предмети іпотеки за зобов’язаннями ПриватБанку на загальну суму 1,2 млрд грн, 18 з яких набрали законної сили, а виконавчі документи були направлені до органів Державної виконавчої служби для примусового виконання, зазначили у НБУ.</p>
      <p>«На сьогодні на різних стадіях судового процесу перебуває ще понад 200 подібних справ не лише щодо ПриватБанку, а й банків, які свого часу були визнані неплатоспроможними та досі не виконали власних зобов’язань за кредитами рефінансування», — додали у Нацбанку.</p>
    </article>
  </body>
</html>
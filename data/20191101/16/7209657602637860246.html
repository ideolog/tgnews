<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ravenna/salute/come-vivere-100-anni-1.4864449"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-01T16:10:51+00:00"/>
    <meta property="og:title" content="Come vivere 100 anni. &quot;Cibo sano e passeggiate. La genetica aiuta, ma non è tutto&quot;"/>
    <meta property="og:description" content="Il primario di Geriatria, Anna Laura Spinelli: &quot;Fondamentale la famiglia e mantenersi attivi. Ma la palestra non conta&quot;"/>
  </head>
  <body>
    <article>
      <h1>Come vivere 100 anni. "Cibo sano e passeggiate. La genetica aiuta, ma non è tutto"</h1>
      <h2>Il primario di Geriatria, Anna Laura Spinelli: "Fondamentale la famiglia e mantenersi attivi. Ma la palestra non conta"</h2>
      <address><time datetime="2019-11-01T16:10:51+00:00">01 Nov 2019, 16:10</time> by <a rel="author">il Resto del Carlino</a></address>
      <p>Ravenna, 2 novembre 2019 - In dieci anni siamo diventati più vecchi di due anni. Secondo i dati del nostro Comune, infatti, al 31 dicembre 2008 l’età media della popolazione era 44 anni e 10 mesi, e in particolare 43 anni e 4 mesi per gli uomini e 46 anni e 3 mesi per le donne. Dieci anni dopo, al 31 dicembre 2018, l’età media dei ravennati è passata a 46 anni e 9 mesi: 45 anni e 3 mesi per gli uomini e 48 anni e 3 mesi per le donne. Anna Laura Spinelli è il primario geriatria dell’ambito di Ravenna: «I centenari sono un mondo da scoprire».</p>
      <p><b>Spinelli, vede spesso persone che hanno <a href="https://www.quotidiano.net/cronaca/centenari-in-italia-istat-1.4708304">superato il secolo</a>?</b><br/>«Sì. Ci è capitato di dimettere da Geriatria due persone di 105 anni».</p>
      <p><b>Dice che i centenari sono un mondo da scoprire. Perché?</b><br/>«La biologia dei centenari è completamente diversa da quella di un anziano tra gli 85 e i 95 anni. Oltre quell’età si tratta di individui che hanno dei vantaggi sul versante genetico».</p>
      <p><b>Quindi centenari si nasce?</b><br/>«Non proprio. In passato, fino a 7/8/10 anni fa, si riteneva che fosse così. Oggi invece, grazie a studi di epigenetica su gemelli omozigoti, sappiamo che l’ereditarietà pesa solo per il 25%. Si è così capito che il genoma è modulabile dal nostro stile di vita. Possiamo condizionare ciò che ereditiamo, nel bene e nel male».</p>
      <p><b>Cosa fare per vivere a lungo?</b><br/>«Mangiare sano: dieta mediterranea con poca carne e tanta frutta, verdura e olio d’oliva, per assumere antiossidanti. E poi fare movimento. L’Oms dice che dobbiamo camminare almeno 20 minuti al giorno, anche in modo non continuativo. E all’aperto».</p>
      <p><b>Quindi la palestra non conta?</b><br/>«No».</p>
      <p><b>Come mantenere attive le perso</b><b>ne anziane?</b><br/>«Stile di vita significa anche essere curiosi, avere interessi. Purtroppo in Romagna tanti vengono messi negli istituti, e questo li fa decadere rapidamente: perdono punti di riferimento. Mantenersi attivi significa anche fare attività stimolanti, come il ballo. Ma se non c’è una famiglia a sostenere l’anziano il destino è il declino».</p>
      <p><b>Quanto incidono i problemi di salute fisica?</b><br/>«L’importante è non buttarsi giù. Quando l’anziano si ferma perde massa magra, cioè muscoli, e diventa fragile. Perde agilità e rischia di cadere. La caduta, poi, diventa sindrome del dopo caduta: se sono già caduta sto ferma per paura che risucceda. E così si diventa non autosufficienti».</p>
      <p><b>Che ruolo ha la famiglia?</b><br/>«Fondamentale, così come il quartiere, la parrocchia, i centri anziani. L’anziano non deve perdere il rapporto con la quotidianità. Sono migliorate le condizioni di vita, ma non possiamo arrivare a 90 anni in sedia a rotelle o pieni di piaghe in un letto».</p>
      <p><b>Sono queste le condizioni in cui trova molti anziani?</b><br/>«È la regola».</p>
      <p><b>Come incide il cambio di residenza in una struttura?</b><br/>«La struttura è abbandono, perdita di identità, perdita di ruolo. L’anziano dimentica chi è».</p>
      <p><b>Come mai le donne vivono spesso più a lungo?</b><br/>«Ci sono vari fattori: la protezione da malattie cardiovascolari degli estrogeni e la riproduzione, che rafforza il corpo. E poi l’uomo, in passato, era esposto a eventi drammatici e lavori usuranti. Probabilmente il trend si modificherà perché donna e uomo sono uguali sul lavoro. A parità di dolore, poi, la donna lo sopporta meglio: e resta più attiva».</p>
      <p>
        <i>
          <b>sa. ser.</b>
        </i>
      </p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/cronaca/centenari-in-italia-istat-1.4708304"/>
      </related>
    </article>
  </body>
</html>
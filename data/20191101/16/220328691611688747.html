<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/strakhoten-grisho-na-polufinal-v-parizh-405594.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-01T16:36:00+00:00"/>
    <meta property="og:title" content="Страхотен Гришо на полуфинал в Париж"/>
    <meta property="og:description" content="Димитров удари чилиеца Гарин с 6:2, 7:5, завръща се в Топ 20 на света"/>
  </head>
  <body>
    <article>
      <h1>Страхотен Гришо на полуфинал в Париж</h1>
      <address><time datetime="2019-11-01T16:36:00+00:00">01 Nov 2019, 16:36</time> by <a rel="author">Димитър Душков</a></address>
      <p>Григор Димитров продължава да громи! Най-добрият български тенисист се класира за полуфиналите на Мастърса в Париж. Гришо удари сензацията в турнира Кристиан Гарин с 6:2, 7:5.</p>
      <p>Гришо започна много уверено срещата и проби още при първия сервис на чилиеца. Последва нова стабилна игра, а впоследствие и нов пробив, с което нашето момче взе сета убедително 6:2.</p>
      <p>Във втората част Гарин заигра малко по-добре, но Димитров отново бе относително стабилен. Двамата си размениха по един пробив. След това Гарин излезе напред в резултата и поведе с 5:4 във втория сет. Тогава Григор включи на много висока скорост. Димитров успя бързо да върне пробива, да вземе подаването си, а след това и да реализира нов пробив, с което да спечели мача.</p>
      <p>Успехът означава, че Григор ще се завърне в Топ 20 от следващата седмица. На полуфиналите Димитров ще очаква победителя от срещата между Новак Джокович и Стефанос Циципас.</p>
      <p>До този момент Димитров не бе стигал до тази фаза на турнира в Париж.</p>
    </article>
  </body>
</html>
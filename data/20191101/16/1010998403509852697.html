<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/skandal-po-povod-denja-na-narodnite-buditeli-v-bosilegrad.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T16:01:00+00:00"/>
    <meta property="og:title" content="Скандал по повод Деня на народните будители в Босилеград"/>
    <meta property="og:description" content="Директорът на българския културен център сигнализира за провалено събитие"/>
  </head>
  <body>
    <article>
      <h1>Скандал по повод Деня на народните будители в Босилеград</h1>
      <h2>Директорът на българския културен център сигнализира за провалено събитие</h2>
      <address><time datetime="2019-11-01T16:01:00+00:00">01 Nov 2019, 16:01</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Денят на народните будители започна със скандал в Босилеград, Сърбия, съобщaва БГНЕС, цитирайки директора на културния център „Босилеград” Иван Николов.</p>
      <p>„Директорът на ОУ „Георги Димитров” в Босилеград Методи Чипев провали програмата по повод Деня на народните будители, която той беше предложил с конкретна дата и час, като извънкласно образователно занимание за учениците”, казва Николов.</p>
      <p>Според директора на културния център, Чипев е заявил, че в събитието ще вземат участие 150 ученици от І до ІV клас. А по програма е трябвало да се прожектира българския детски филм „Лили рибката”. За тази цел от българското посолство са осигурили авторските права на филма и са финансирали разходите, свързани с отоплението на залата и подаръци за учениците.</p>
      <p>„Вторият секретар на българското посолството Юлиан Китипов специално пристигна от Белград с филма и подаръците, но учениците останаха затворени в класните стаи, а директорът беше изчезнал”, посочва Николов.</p>
      <p>На събитието е бил поканен и председателят на Националния съвет на българите в Сърбия Стефан Стойков, който също омаловажи празника с неприсъствието си.</p>
      <p>„Въпреки че саботирането на български културни мероприятия в Босилеград е дългогодишна и почти редовна практика, гражданите на Босилеград бяха крайно изненадани от бруталното отношение не само към Деня на народните будители, но и към официалните представители на българската държава и особено към учениците”, казва още директорът на културния център.</p>
      <p>Според запознати, културната програма е осуетена по заповед „отгоре“.</p>
    </article>
  </body>
</html>
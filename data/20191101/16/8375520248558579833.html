<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/u-vas-je-pretenziji-do-mitnikiv-golova-derzhmitnici-obicyaje-zapustiti-elektronnu-knigu-skarg--637087.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T16:44:52+00:00"/>
    <meta property="og:title" content="У вас є претензії до митників? Голова Держмитниці обіцяє запустити електронну книгу скарг"/>
    <meta property="og:description" content="Електронний модуль для скарг запрацює в найближчі тижні - Нефьодов"/>
  </head>
  <body>
    <article>
      <h1>У вас є претензії до митників? Голова Держмитниці обіцяє запустити електронну книгу скарг</h1>
      <address>
        <time datetime="2019-11-01T16:44:52+00:00">01 Nov 2019, 16:44</time>
      </address>
      <h4>Електронний модуль для скарг запрацює в найближчі тижні - Нефьодов</h4>
      <p>Державна митна служба (ДМС) планує у найближчі тижні запустити електронний сервіс для скарг.</p>
      <p>Про це <a href="https://interfax.com.ua/news/economic/621411.html?fbclid=IwAR0T8BAsKZw5TmpNYGjC9pSudqrM5U9p_ISOkXkXvhm2CkrKcnym_hajHmQ">заявив голова</a> ДМС Максим Нефьодов.</p>
      <p>«Ми будемо пробувати найближчим часом запустити електронний модуль для скарг. Він запрацює в найближчі тижні», — сказав Нефьодов</p>
      <p>Глава відомства також відзначив, що більша кількість скарг щодо роботи митної служби зараз надходить через соцмережі, зокрема, Facebook.</p>
      <p>«Більшість пише мені в особисті повідомлення на Facebook», — додає Нефьодов.</p>
      <p>Крім сервісу для скарг, Державна митна служба також готується запустити автоматизоване визначення і перевірку вартості б/в автомобілів, щоб дозволити потенційному покупцеві перед придбанням розрахувати вартість його розмитнення.</p>
      <p>За словами представників митниці, цей сервіс повинен почати функціонувати до кінця 2019 року.</p>
      <p>Нагадаємо, 18 грудня 2018 року Кабінет Міністрів України ухвалив постанову про реорганізацію Державної фіскальної служби (ДФС). Вона передбачає поділ ДФС на Державну податкову службу, до складу якої будуть входити підрозділи податкової міліції, і Державну митну службу як окремі центральні органи виконавчої влади.</p>
      <p>Конкурс на посаду голови Державної митної служби виграв заступник міністра економічного розвитку і торгівлі України Нефьодов. 5 липня 2019 року Кабмін призначив Нефьодова на цей пост, 15 липня він розпочав виконання обов'язків.</p>
      <related>
        <a href="https://glavcom.ua/columns/amakarenko/yakshcho-krajina-hoche-buti-silnoyu-to-vona-zobovyazana-mati-silnu-ta-suchasnu-mitnicyu-636983.html"/>
        <a href="https://glavcom.ua/economics/finances/hto-ne-spravlyajetsya-golova-mitnici-nefodov-vidpoviv-bogdanu-636947.html"/>
        <a href="https://glavcom.ua/news/uryad-shvaliv-projekt-zakonu-pro-reformu-mitnici-i-podatkovoji--633007.html"/>
      </related>
    </article>
  </body>
</html>
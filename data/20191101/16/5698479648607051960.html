<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/01/israel-will-deploy-its-f-35s-in-an-international-military-exercise"/>
    <meta property="og:site_name" content="euronews"/>
    <meta property="article:published_time" content="2019-11-01T16:16:37+00:00"/>
    <meta property="og:title" content="جنگنده‌های اف-۳۵ در مانور نظامی چند جانبه اسرائیل به پرواز در می‌آیند"/>
    <meta property="og:description" content="بنیامین نتانیاهو، نخست وزیر اسرائیل در بازدید اخیر خود از یک پایگاه نظامی که از آن به عنوان آشیانه جنگنده های اف ۳۵ یاد می شود تاکید کرده بود که این هواپیماهای جنگی قادرند هر هدفی در خاورمیانه از جمله ایران را مورد حمله قرار دهند."/>
  </head>
  <body>
    <article>
      <h1>جنگنده‌های اف-۳۵ در مانور نظامی چند جانبه اسرائیل به پرواز در می‌آیند</h1>
      <address><time datetime="2019-11-01T16:16:37+00:00">01 Nov 2019, 16:16</time> by <a rel="author">یورونیوز فارسی </a></address>
      <p>اسرائیل روز جمعه اعلام کرد که در نخستین تمرین نظامی چند جانبه خود جت های جنگی اف ۳۵ «نسل پنجم» را به پرواز درخواهد آورد. این نسل از جت ها جزو پیشرفته‌ترین جنگنده ها در جهان محسوب می شوند و رقیب جدی برای هواپیماهای رافال فرانسوی به شمار می آیند.</p>
      <p>ارتش اسرائیل همچنین پیشتر اعلام کرده بود که از این جنگنده های رادار گریز برای نخستین بار در چند عملیات رزمی در خاورمیانه بهره برده و توسط آنها به دو موضع مختلف در این منطقه حمله کرده است.</p>
      <p>تمرین نظامی ارتش اسرائیل که قرار است جنگنده های اف ۳۵ آمریکایی در آن به پرواز درآیند از روز یکشنبه آغاز و تا اوایل ماه نوامبر به طول خواهد انجامید. این مانوور نظامی در حالی در جنوب اسرائیل برگزار می شود که تنش میان تل آویو و تهران بواسطه حمایت ایران از جنبش حزب الله لبنان و نیز حضور نظامی ایران در سوریه طی سال های گذشته افزایش یافته است.</p>
      <p>جنگنده های اسرائیلی بارها به مواضع نیروهای ایرانی در سوریه حمله کرده و حتی بر اساس گزارش هایی که به تایید برخی منابع اسرائیلی رسیده پایگاه های شبه نظامیان شیعی تحت حمایت ایران در عراق را نیز بمباران کرده اند.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/04/13/israel-attack-iran-missile-development-center-syria">حمله شبانه اسرائیل به «مرکز موشکی ایران» در سوریه</a>
        </li>
        <li>
          <a href="https://farsi.euronews.com/2018/12/13/we-ll-do-whatever-we-need-to-do-to-protect-israel-netanyahu-syas">نتانیاهو: امنیت اسرائیل به خطر بیفتد به ایران حمله می‌کنیم</a>
        </li>
        <li>
          <a href="https://farsi.euronews.com/2019/08/26/iraqi-pmf-accuses-israel-of-carrying-out-drone-attack-in-iraqi-territory">حشد شعبی: اسرائیل با کمک آمریکا به مواضع ما با پهپاد حمله کرد</a>
        </li>
      </ul>
      <p>بر اساس بیانیه ای که ارتش اسرائیل آنرا منتشر کرده این تمرین نظامی که از آن به عنوان «پرچم آبی» یاد شده است حدود یک هزار نیرو، خلبان و بویژه پرسنل پشتیبانی از آمریکا، آلمان، ایتالیا و یونان را گردهم خواهد آورد.</p>
      <p>ارتش اسرائیل در بیانیه خود تاکید می کند که در این تمرین نظامی چند جانبه ضمن بهره برداری از فناوری بالاسطح، پروازهایی مشترک با تیم هایی مختلف انجام می شود که قرار است در سناریوهای گوناگون مقابله با تهدیدهای احتمالی با یکدیگر همکاری کنند.</p>
      <p>شرکت آمریکایی ساخت تجهیزات نظامی لاکهید مارتین برای نخستین بار در دسامبر سال ۲۰۱۶ دو فروند جت اف ۳۵ را تحویل ارتش اسرائیل داد. این دو فروند جت جنگی بخشی از پنجاه اف ۳۵ پیشرفته بود که اسرائیل خرید آنرا به شرکت آمریکایی سفارش داده بود.</p>
      <p>ارتش اسرائیل سال ۲۰۱۸ اعلام کرد برای نخستین بار از این جت های پیشرفته در عملیات رزمی استفاده کرده اما مشخص نکرد که این هواپیماها کدام مواضع را مورد هدف قرار داده اند.</p>
      <p>بنیامین نتانیاهو، نخست وزیر اسرائیل در بازدید اخیر خود از یک پایگاه نظامی که از آن به عنوان آشیانه جنگنده های اف ۳۵ یاد می شود تاکید کرده بود که این هواپیماهای جنگی قادرند هر هدفی در خاورمیانه از جمله ایران را مورد حمله قرار دهند.</p>
    </article>
  </body>
</html>
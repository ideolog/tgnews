<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619241/%D8%A7%DB%8C%D9%86%D8%AA%D8%B1%D9%86%D8%AA-%DB%B5%DB%B0-%D8%B3%D8%A7%D9%84%D9%87-%D8%B4%D8%AF-%D9%86%D8%AE%D8%B3%D8%AA%DB%8C%D9%86-%DA%A9%D9%84%D9%85%D9%87%E2%80%8C%D8%A7%DB%8C-%DA%A9%D9%87-%D8%A8%DB%8C%D9%86-%D8%AF%D9%88-%DA%A9%D8%A7%D9%85%D9%BE%DB%8C%D9%88%D8%AA%D8%B1-%D8%B1%D8%AF-%D9%88-%D8%A8%D8%AF%D9%84-%D8%B4%D8%AF-%DA%86%D9%87-%D8%A8%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T16:34:00+00:00"/>
    <meta property="og:title" content="اینترنت ۵۰ ساله شد/ نخستین کلمه‌ای که بین دو کامپیوتر رد و بدل شد، چه بود؟"/>
    <meta property="og:description" content="از زمانی که نخستین پیام درون شبکه‌ای از یک رایانه در دانشگاه کالیفرنیا به ۵۰۰ کیلومتر دورتر در مرکز تحقیقات استنفورد ارسال شد، نیم قرن گذشت."/>
  </head>
  <body>
    <article>
      <h1>اینترنت ۵۰ ساله شد/ نخستین کلمه‌ای که بین دو کامپیوتر رد و بدل شد، چه بود؟</h1>
      <address>
        <time datetime="2019-11-01T16:34:00+00:00">01 Nov 2019, 16:34</time>
      </address>
      <p>
        <i>از زمانی که نخستین پیام درون شبکه‌ای از یک رایانه در دانشگاه کالیفرنیا به ۵۰۰ کیلومتر دورتر در مرکز تحقیقات استنفورد ارسال شد، نیم قرن گذشت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>روز بیست ونهم اکتبر سال ۱۹۶۹ «چارلز اس کلاین» دانشجوی دانشگاه کالیفرنیا در لس آنجلس موفق شد نخستین پیام را از یک رایانه در این دانشگاه واقع در شهر لس آنجلس به رایانه دیگری در مرکز تحقیقات استنفورد واقع در ۵۰۰ کیلومتری این دانشگاه ارسال کند.</p>
      <p>نخستین کلمه‌ای که بین دو رایانه رد و بدل شد و تولد اینترنت را در پی داشت، «لاگین» (Login) بود.</p>
      <figure>
        <img src="https://aftabnews.ir/files/fa/news/1398/8/10/353778_676.jpg"/>
      </figure>
      <p>به نوشته نشریه «دی سایت» آلمان، اگر این شیوه نوین ارتباطی نبود، امروز از فناوری های هوشمند، سایت های اطلاع رسانی، اپلیکیشین ها، مروگرها و صدها فناوری نوین دیگر اثری نبود.</p>
      <p>بر این اساس، مبدعان اینترنت برای «آژانس پروژه‌های تحقیقاتی پیشرفته» (Advanced Research Projects Agency) وزارت دفاع آمریکا کار می‌کردند.</p>
      <p>آنها سه رایانه در دفتر کار خود داشتند که هر یک به یکی از پروژه‌های متعدد «آژانس پروژه‌های تحقیقاتی پیشرفته» در ماساچوست، لس آنجلس و منلوپارک وصل بود و از اینکه نمی‌توانستند از طریق یک رایانه با هر سه پروژه ارتباط داشته باشند و از اینکه سه پروژه امکان ارتباط مستقیم با هم و درمیان گذاشتن اطلاعات با یکدیگر را نداشتند، خسته شده بودند.</p>
      <p>راه حل آنها برای این مساله، که بعدها به اولین شبکه رایانه ها (اینترنت) تبدیل شد، «آرپانت» (ARPANET) نام داشت و اولین مأموریت خود را در شب ۲۹ اکتبر ۱۹۶۹ (۱۳۴۸) به نتیجه رساند، زمانی که «چارلز کلاین» از دانشگاه کالیفرنیا در لس آنجلس پیام "lo" را به «بیل دووال» در منلوپارک فرستاد.</p>
      <p>این پیام قرار بود واژه «لاگین» (Login) باشد، اما دستگاه بعد از دو حرف از کار افتاد و نتوانست کلمه را به‌طور کامل ارسال کند، سپس کمتر از یک ساعت بعد آنها توانستند پیام را به‌ طور کامل ارسال کنند.</p>
      <p>با این حال گشایش شبکه به دنیای تجاری در سال ۱۹۸۸ آغاز شد.</p>
      <p>شورای شبکه بندی فدرال ایالات متحده در آن سال با اتصال «ان اف اس نت» (NFSNET) به سامانه تجاری پست «ام سی آی» (MCI) موافقت کرد و این اتصال در تابستان ۱۹۸۹ برقرار شد و پس از آن سایر خدمات پست الکترونیکی تجاری (مانند «آن تیم» -OnTyme - و «تله مایل» - Telemail -) نیز بزودی متصل شدند.</p>
      <p>اینترنت یک سامانه ارتباطی جهانی برای داده‌ها، زیرساخت‌های نرم‌افزاری و سخت‌افزاری است که رایانه‌ها در سراسر جهان به یک‌دیگر متصل می‌سازد.</p>
    </article>
  </body>
</html>
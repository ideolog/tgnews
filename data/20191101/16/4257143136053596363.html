<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/01/a-fobrexiter-szovetseget-ajanl-boris-johnsonnak"/>
    <meta property="og:site_name" content="infostart"/>
    <meta property="article:published_time" content="2019-11-01T16:10:00+00:00"/>
    <meta property="og:title" content="A főbrexiter szövetséget ajánl Boris Johnsonnak"/>
    <meta property="og:description" content="Választási szövetséget ajánlott pénteken Boris Johnson konzervatív párti brit miniszterelnöknek Nigel Farage, a legradikálisabb EU-ellenes brit politikai erő, a Brexit Párt vezetője, de ennek fejében a brit EU-tagság megszűnésének feltételeit rögzítő megállapodás elvetését követelte."/>
  </head>
  <body>
    <article>
      <h1>A főbrexiter szövetséget ajánl Boris Johnsonnak</h1>
      <address><time datetime="2019-11-01T16:10:00+00:00">01 Nov 2019, 16:10</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/03/belengette-az-uj-brexithataridot-boris-johnson"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/gazdasag/2019/11/01/lassabb-utemben-de-tovabbra-is-csokken-a-brit-gyaripar-aktivitasa"/>
        <a href="https://infostart.hu/kulfold/2019/10/31/trump-kampanyolt-egyet-johnson-mellett"/>
        <a href="https://infostart.hu/kulfold/2019/10/31/uj-brexit-nepszavazast-igert-a-munkaspart"/>
      </related>
      <h3>Választási szövetséget ajánlott pénteken Boris Johnson konzervatív párti brit miniszterelnöknek Nigel Farage, a legradikálisabb EU-ellenes brit politikai erő, a Brexit Párt vezetője, de ennek fejében a brit EU-tagság megszűnésének feltételeit rögzítő megállapodás elvetését követelte.</h3>
      <p>Nagy-Britanniában december 12-én előrehozott parlamenti választást tartanak.</p>
      <p>Farage a Brexit Párt kampányát hivatalosan elindító pénteki londoni nagygyűlésen kijelentette: a Brexit-megállapodás elvetésére szólítja fel Boris Johnsont, mert "ez a megállapodás nem Brexit".</p>
      <p>Hozzátette: az idő múlásával az emberek lassan rájönnek, hogy Johnson mit is írt alá az EU-val, "és az nem fog tetszeni nekik".</p>
      <h4>A kilépés szövetsége</h4>
      <p>Farage szerint a Brexit kérdését csak egy országos kiterjedésű "kilépési szövetség" létrehozásával lehet rendezni. Szavai szerint ebbe nemcsak a kormányzó Konzervatív Pártot és a Brexit Pártot lehetne bevonni, mivel ő beszélt a legnagyobb ellenzéki erő, a Munkáspárt soraiból is olyanokkal, akik örömmel indulnának a decemberi választáson, ha ezt a koalíciót sikerülne összehozni.</p>
      <p>Farage figyelmeztette ugyanakkor Johnsont, hogy az ajánlat visszautasítása esetén a Brexit Párt minden egyes angliai, skóciai és walesi választókörzetben önálló jelölteket indít a jövő havi előrehozott parlamenti választáson.</p>
      <h4>Újabb határidő</h4>
      <p>A Brexit Párt vezetője szerint Johnsonnak az EU-val elért</p>
      <blockquote>Brexit-megállapodás helyett szabadkereskedelmi megállapodás aláírására kellene törekednie az unióval, és ennek határidejét 2020. július 1-ére kellene kitűzni.</blockquote>
      <p>Ha addig nem sikerül elérni ezt az egyezményt, Nagy-Britanniának megállapodás nélkül ki kell lépnie az Európai Unióból és onnantól a Kereskedelmi Világszervezet (WTO) általános szabályrendszere alapján folytatódna a kétoldalú kereskedelem az EU-val.</p>
      <p>"Ez lenne az igazi Brexit" - mondta pénteki kampánynyitó beszédében a Brexit Párt vezetője.</p>
      <h4>Trump is beszállt</h4>
      <p>Nigel Farage, akinek rendszeresen jelentkező betelefonálós műsora van a legnagyobb londoni kereskedelmi rádióban, a LBC-ben, előző este félórás interjút készített Donald Trump amerikai elnökkel, aki kijelentette: örülne, ha Johnson és Farage "összeállna", mivel ketten "nem akármilyen számokat" hoznának a decemberi választáson.</p>
      <p>Farage az általa vezetett műsorban Trump felvetésére is úgy válaszolt, hogy ha Boris Johnson "ejti" a Brexit feltételeit rögzítő "rettenetes" megállapodást, és választási kampányában azt a célt tűzi ki, hogy Nagy-Britannia kereskedni akar Európával, de politikai beavatkozás nélkül, akkor ő hajlandó lenne azonnal felsorakozni a brit kormányfő mögött.</p>
      <p>Nigel Farage hozzátette: ha Trump rá tudná beszélni Johnsont "a tiszta szakításra" az Európai Unióval, annak ő nagyon örülne. Ebben az esetben "együtt győzhetnénk" - mondta.</p>
      <p>Boris Johnson mindazonáltal az elmúlt időszakban többször is határozottan leszögezte, hogy az erről szóló találgatások ellenére nem kíván semmiféle választási egyezséget kötni Farage pártjával.</p>
      <p>A legutóbbi két európai parlamenti választást Nagy-Britanniában Nigel Farage nyerte meg, 2014-ben az általa akkor vezetett politikai erővel, az Egyesült Királyság Függetlenségi Pártjával (UKIP), idén májusban pedig az alig másfél hónappal korábban alapított, nem kevésbé radikálisan EU-szkeptikus Brexit Párt élén.</p>
      <p>A BBC által a legnagyobb közvélemény-kutatók legutóbbi felméréseinek átlaga alapján készített friss összegzés szerint a népszerűségi listát a Johnson vezette Konzervatív Párt vezeti 36 százalékos támogatottsággal, Farage Brexit Pártja 11 százalékos támogatottsági átlaggal a negyedik.</p>
      <p>Konzervatív párti illetékesek azonban a BBC-nek nyilatkozva közölték: attól tartanak, hogy Farage pártja konzervatív választók átcsábításával esetleg meg tudja akadályozni, hogy a Konzervatív Párt többséget szerezzen a decemberi választáson.</p>
      <p>
        <i>Nyitókép: MTI/EPA/Facundo Arrizabalaga</i>
      </p>
    </article>
  </body>
</html>
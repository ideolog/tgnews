<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619240/%D8%AF%D8%B1%D8%A2%D9%85%D8%AF-%D9%85%D8%A7%D9%87%D8%A7%D9%86%D9%87-%DB%B9-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86-%D8%A8%D8%A7-%D9%86%D8%A7%D9%86-%D8%A8%D8%B3%D8%AA%D9%86%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T16:30:00+00:00"/>
    <meta property="og:title" content="درآمد ماهانه ۹ میلیون تومان با «نان بستنی»"/>
    <meta property="og:description" content="جوان ۳۲ ساله خوزستانی با مدرک فوق دیپلم با سرمایه اولیه ۵.۳ میلیون تومانی کار تولید نان بستنی را در منزل خود شروع کرد و اکنون در کارگاه کوچکش ضمن اشتغالزایی برای ۶ نفر، ماهانه ۹ میلیون تومان درآمد خالص دارد."/>
  </head>
  <body>
    <article>
      <h1>درآمد ماهانه ۹ میلیون تومان با «نان بستنی»</h1>
      <address>
        <time datetime="2019-11-01T16:30:00+00:00">01 Nov 2019, 16:30</time>
      </address>
      <p>
        <i>جوان ۳۲ ساله خوزستانی با مدرک فوق دیپلم با سرمایه اولیه ۵.۳ میلیون تومانی کار تولید نان بستنی را در منزل خود شروع کرد و اکنون در کارگاه کوچکش ضمن اشتغالزایی برای ۶ نفر، ماهانه ۹ میلیون تومان درآمد خالص دارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ایمان نظری جوان 32 ساله خوزستانی است که در مدت کوتاهی موفق شده از یک کارگاه کوچک و سنتی در منزل به یکی تولیدکنندگان نان بستنی تبدیل شود. وی در حال حاضر برای بیش از شش نفر اشتغال ایجاد کرده است.</p>
      <p>وی متولد 1366 است و دارای مدرک فوق‌دیپلم که از سال 1392 به‌عنوان یک کارگر ساده در یک کارگاه تولید نان بستنی مشغول به فعالیت شد و بعد از گذشت یک سال با خرید دستگاه ساده و سنتی به مبلغ 5.3 میلیون تومان در منزل کار خود را شروع کرد.</p>
      <figure>
        <img src="https://aftabnews.ir/files/fa/news/1398/8/10/353777_895.jpg"/>
      </figure>
      <p>بسیج سازندگی در خصوص راز موفقیت این کارآفرین با ایشان گپ و گفتی صورت داده که بخش‌های از آن را به‌صورت خلاصه در زیر آمده است:</p>
      <p>این شغل تخصص خاصی را نمی‌خواهد. من در ابتدا تخصص خاصی را نداشتم. زمانی که به‌صورت کارگر در کارگاه مشغول به کار بودم درآمد چندانی نداشتم که با راهنمایی یکی از دوستانم و با توکل بر خدا کار خود را شروع کردم.</p>
      <p>انجام این کار بصورت سنتی در منزل در ابتدا خوب بود ولی من را راضی نمی‌کرد. تولید نان بستنی به این شکل بسیار ساده است ولی زحمت زیادی را می‌طلبد. دو سال به همین منوال سپری شد. در طول این دو سال کارگاهمان پیشرفت خوبی کرد و ما موفق شدیم تعداد دستگاه‌ها و نفرات را افزایش دهیم ولی با بازاریابی خوبی که انجام داده بودیم تولیدات ما جوابگوی نیاز بازار نبود.</p>
      <p>بعد از تحقیق و پرس‌وجو در خصوص دستگاه‌های نیمه‌صنعتی تولید نان بستنی به‌نوعی برخوردیم که نیاز ما را تأمین می‌کرد ولی هزینه لازم جهت تهیه آن نداشتیم. پس از مطلع شدن از حمایت‌های بسیج سازندگی از کارگاه‌های صنایع تبدیلی به آن‌ها مراجعه نمودم، پس از موافقت با این طرح، بنده را به بانک جهت گرفتن وام معرفی نمودند و پس از اخذ وام توانستیم دستگاه موردنظر را خریداری کنیم.</p>
      <p>در ابتدا خودم محصول را برای فروش به درب بستنی‌فروشی‌ها می‌بردم ولی رفته‌رفته تقاضاها بسیار زیاد شد و ما قادر به تأمین نیاز آن‌ها نبودیم به همین جهت نوبت‌های کاری را افزایش دادیم به‌نحوی‌که در حال حاضر کارگاه ما بصورت سه شیفت کار می‌کند و در حال حاضر عمده‌فروش ما به فروشگاه‌های پخش عمده‌ی این محصول است و به‌غیراز روزهای تعطیل کارگاه بصورت شبانه‌روزی در حال فعالیت است و برای هر نوبت دو کارگر ‌بصورت مستقیم مشغول به کار هستند.</p>
      <p>مواد لازم جهت تولید این نان آرد، شکر و روغن و شیر سویا (لیسی تین) که با نسبت‌های مشخص باهم مخلوط و پس از ریختن در غالب‌های مخصوص و قرار دادن در دستگاه مخصوص این کار به نان بستنی تبدیل می‌شود.</p>
      <p>
        <b>* سودی معادل 320 هزار تومان در روز</b>
      </p>
      <p>از هر کیسه 50 کیلویی آرد 4 هزار نان بستنی به دست می‌آید که در 20 جعبه 200 عددی بسته‌بندی می‌کنیم و هر جعبه را به مبلغ 16 هزار تومان به فروش می‌رسانیم.</p>
      <p>کارگاه ما در هرروز 8 هزار نان بستنی تولید می‌کند که فروشی معادل 640 هزار تومان به دست می‌آید که باکم کردن هزینه‌ها ازجمله خرید آرد و دست مزد کارگر و ... سودی معادل 320 هزار تومان در هرروز به دست می‌آید.</p>
      <p>شخصی که تازه می‌خواهد تازه‌وارد این کار شود با آورده‌ای کمتر از 4 میلیون تومان می‌تواند با خرید یک دستگاه سنتی و دستی کار را شروع کند و با 6 الی 7 ساعت کار در روز می‌تواند درآمدی معادل یک‌میلیون تومان در ماه داشته باشد.</p>
      <p>در استان به‌غیراز کارگاه ما فقط دو کارگاه در این عرصه فعالیت می‌کنند و بازار این محصول در استان خوزستان به‌طور کامل در اختیار تولیدکنندگانی است که خارج از استان فعالیت می‌کنند</p>
      <p>برای این‌که به این مرحله برسم تلاش زیادی کردم در این راه خانواده‌ام پشت من ایستادند و از من حمایت کردند تا من توانستیم در مدت 2 الی 3 سال جواب تمام سختی‌هایم را بگیرم. بااینکه بیش از 5 ماه نیست که از تأسیس این کارگاه نیمه‌صنعتی می‌گذرد، من از کارم راضی هستم و قصد دارم تا چند ماه آینده کارگاه دوم را نیز راه‌اندازی نمایم که در این کارگاه نوعی دیگر از نان بستنی را تولید خواهیم کرد و تا چند هفته آینده نیز محصولاتمان را با برند آریانا به بازار عرضه خواهد شد.</p>
    </article>
  </body>
</html>
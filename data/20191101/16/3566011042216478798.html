<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543911.html/%D9%84%D8%B2%D9%88%D9%85-%D8%AA%D8%A7%D8%B3%DB%8C%D8%B3-%DB%8C%DA%A9-%D9%85%D8%B1%DA%A9%D8%B2-%D8%AF%D8%B1%D9%85%D8%A7%D9%86%DB%8C-%D9%88%D8%A7%D8%A8%D8%B3%D8%AA%D9%87-%D8%A8%D9%87-%D8%AA%D8%A7%D9%85%DB%8C%D9%86-%D8%A7%D8%AC%D8%AA%D9%85%D8%A7%D8%B9%DB%8C-%D8%AF%D8%B1-%D8%A8%D9%87%D9%85%D8%A6%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T16:04:00+00:00"/>
    <meta property="og:title" content="لزوم تاسیس یک مرکز درمانی وابسته به تامین اجتماعی در بهمئی"/>
    <meta property="og:description" content="تعدادی از کارگران بهمئی در نامه ای سرگشاده خطاب به مسئولان خواهان تاسیس حداقل یک مرکز درمانی وابسته به تامین اجتماعی در این شهرستان شدند."/>
  </head>
  <body>
    <article>
      <h1>لزوم تاسیس یک مرکز درمانی وابسته به تامین اجتماعی در بهمئی</h1>
      <h2>در نامه ای سرگشاده عنوان شد؛</h2>
      <address>
        <time datetime="2019-11-01T16:04:00+00:00">01 Nov 2019, 16:04</time>
      </address>
      <p>تعدادی از کارگران بهمئی در نامه ای سرگشاده خطاب به مسئولان خواهان تاسیس حداقل یک مرکز درمانی وابسته به تامین اجتماعی در این شهرستان شدند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhezagros.ir/">صبح زاگرس،</a> جمعی از کارگران ساختمانی و شرکتی بهمئی در نامه ای سرگشاده خطاب به مسئولان استانی و شهرستانی از نبود هیچگونه مرکز درمانی وابسته به تامین اجتماعی درشهرستان گلایه کردند و خواهان پیگیری مسئولان برای راه اندازی یک مرکز درمانی در بهمئی شدند.</p>
      <p> </p>
      <p>متن پیام کارگران بهمئی به شرح ذیل است:</p>
      <p>بسم الله الرحمن الرحیم قال الصّادقُ علیه‌السلام: الکادُّ عَلی عَیالِهِ کَالمُجاهِد فی سَبیلِ الله: کسی که برای تأمین معاش و مایحتاج زندگی خانواده‌اش تلاش کند، مانند رزمنده‌ای است که در راه خدا می‌جنگد.</p>
      <p> </p>
      <p> فرهنگ کار به عنوان شیوه زندگی، نقش بنیادی در ارتقای سطح پویایی جوامع دارد. بررسی ‌های کارشناسان مسائل اجتماعی ایران نشان می ‌دهد که فرهنگ کار در ایران مورد بی توجهی قرار گرفته است. این در حالی است که در اسلام کار و انجام صحیح آن مورد تأکید ویژه ای قرار گرفته است یکی از تکالیف دولت ها در برابر کارگران و به طور کلی در برابر هر نوع شغلی، ایجاد امنیت شغلی است.</p>
      <p> </p>
      <p> چناچه مقررات و رویه هایی برای حفظ امنیت شغلی افراد در نظر گرفته نشود، هرکس مدام نگران از دست دادن شغل خود است و بیم از بیکاری خود مانع بروز خلاقیت و شکوفایی استعدادهای افراد می شود. افزون بر این امر تلاشی دوباره برای یافتن شغلی جدید و همه هزینه های ناشی از آن را به دنبال خواهد داشت.</p>
      <p> </p>
      <p> در فضایی چنین مبهم و ناپایدار ، کارگران از آینده شغلی و تأمین زندگی خود و خانواده شان مطمئن نیستند و تنها به این می اندیشند که چگونه بیکار نشوند و از این رهگذرفرصتی برای مطالبه دیگر حقوق قانونی خود نیز نخواهند یافت.</p>
      <p> </p>
      <p> توجه به چنین دلایلی باعث شد در چارچوب حمایت از کارگران، حفظ امنیت شغلی آنها جایگاه ویژه ای بیابد اما متاسفانه با این همه دغدغه ونگرانی ها باز در شهرستان محرومی چون بهمئی شاهد نگرانی های افزون بر این نگرانی‌ها هستیم ؛یکی از حقوقی که از این قشر زحمتکش در این شهرستان نادیده گرفته شده است عدم امکان استفاده مفید از بیمه تامین اجتماعی در این شهر است. این قشر دردمند وزحمتکش با وجودی که ماهانه مبلغی نقدی از حقوق آنها به حساب بیمه تامین اجتماعی بابت حق بیمه پرداخت می شود اما تامین اجتماعی در شهرستان ما با وجود تعداد زیادی کارگر در این شهر حتی از یک درمانگاه کوچک برخوردار نیست !؟</p>
      <p> </p>
      <p>ماده ٦ قانون کار- براساس بند چهارم اصل چهل و سوم و بند ششم اصل دوم، اصول نوزدهم، اصل بیستم و بیست و هشتم قانون اساسی کشور، اجبار افراد به کار معین و بهره‌کشی از دیگری ممنوع و مردم ایران از هر قوم و قبیله که باشـند از حقوق مساوی برخوردارند و رنگ، ‌نژاد، زبان و مانند اینها سبب امتیاز نخواهد بود. همه افراد اعم از زن و مرد نیز یکسان در حمایت قانون قرار دارند و هر فرد حق دارد شغلی را که به آن مایل است و مخالف اسلام و مصالح عمومی و حقوق دیگران نیست برگزینداما چرا کارگران شهرستان محرومی چون بهمئی از حق استفاده از بیمه تامین اجتماعی محرومند این در تناقض با ماده ۶قانون کار هست .</p>
      <p> </p>
      <p> مدیرکل تامین اجتماعی استان، مسئولان استان کهگیلویه وبویراحمد و شهرستان بهمئی(مدیر تامین اجتماعی، فرماندار ،امام جمعه،ومدیریت شبکه بهداشت) تاکنون چه اقدامی در دفاع از این خواسته به حق این قشر زحمتکش کردند؟ کارگران به عنوان مجاهدین خط مقدم پیشرفت و توسعه هر جامعه با دادن چنین حقوقی یکسان در سراسر کشور مورد احترام قرار می گیرند نه با شعار وعوام فریبی. امید است مدیریت شهرستان بهمئی و استان کهکیلویه بویراحمد در این راستا چاره ای بیاندیشند.</p>
      <p> </p>
      <p>والسلام جمعی از قشر کارگر شهرستان بهمئی</p>
      <p> </p>
      <p>انتهای پیام/</p>
    </article>
  </body>
</html>
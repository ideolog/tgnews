<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/lifestyle/kudi-piti-v-kiyevi-afisha-na-vihidni-2-3-listopada-afisha-na-tizhden-1-7-listopada-50051148.html"/>
    <meta property="og:site_name" content="НВ"/>
    <meta property="article:published_time" content="2019-11-01T16:54:00+00:00"/>
    <meta property="og:title" content="Афіша 1 — 7 листопада. The Great Gatsby Ballet, Загадкова Японія, Різдвяна фабрика, Алкомаркет та інші події, які не можна пропустити"/>
    <meta property="og:description" content="Якщо ви ще не вирішили, куди піти цього тижня, ознайомтесь з афішею цікавих подій Києва за версією НВ Style."/>
  </head>
  <body>
    <article>
      <h1>Афіша 1 — 7 листопада. The Great Gatsby Ballet, Загадкова Японія, Різдвяна фабрика, Алкомаркет та інші події, які не можна пропустити</h1>
      <h2>Якщо ви ще не вирішили, куди піти цього тижня, ознайомтесь з афішею цікавих подій Києва за версією НВ Style.</h2>
      <address>
        <time datetime="2019-11-01T16:54:00+00:00">01 Nov 2019, 16:54</time>
      </address>
      <p>Світ продовжує святкувати Хелловін, але крім найстрашніших вечірок, у Києві заплановано кілька дуже цікавих подій, на які варто звернути увагу. Так, (увага!) розпочинає роботу Різдвяна фабрика на ВДНГ, а це означає, що зимові свята вже дуже скоро. Свій ювілей святкує грандіозний і неймовірний український балет за мотивами роману Френсіса Скотта Фіцджеральда — The Great Gatsby Ballet — подія з категорії must visit в постановці Дуайта Родена на музику Костянтина Меладзе. Цікавою також буде виставка Загадкова Японія — це найбільша в Україні виставка, присвячена японській культурі. Поціновувачів електронної музики збирає на наймасштабніший рейв року — Veselka. А на Алкомаркеті від Всі Свої можна буде спробувати український крафтовий алкоголь і послухати Віктора Павлика. І, звичайно ж, на меломанів жде два особливих акустичних концерти The Hardkiss.</p>
      <p>Гарного вам тижня!</p>
      <h3>АРТ. Шлях розписного посуду: ранні контакти до появи Шовкового шляху</h3>
      <p><b>Коли і де: </b>з 29 жовтня, Національний музей історії України</p>
      <p>В центрі уваги виставки — орнаменти і зображення на копіях керамічного посуду археологічної культури Яншао (Китай), подібних до кераміки трипільської культури в Україні.<b> </b>Поселення Яншао в провінції Хенань є першою, відкритою ще в 1921 р., пам’яткою доісторичної землеробської культури, що з’явилася на теренах Китаю 7 тис років тому. Саме з цих археологічних розкопок починається відлік наукових досліджень походження китайської цивілізації та сучасної археології Китаю. Вражаюча близькість форм та орнаментації розписного посуду культури Яншао та трипільської, подібність матеріальної культури та господарства доісторичних культур, носії яких перебували на відстані понад 10 тис км одне від одного, дає змогу припустити, що ранні контакти між Китаєм та Заходом могли бути ще 5000 років тому. А отже, задовго до появи Шовкового шляху міг існувати Шлях розписного посуду.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/777/big/6300e627102592ada2346ba810a7300b.png?stamp=20191101181210&amp;q=85&amp;output=jpg&amp;bg=white"/>
        <figcaption>з 29 жовтня - Шлях розписного посуду / Фото: @facebook/Музей історії України</figcaption>
      </figure>
      <h3>БАЛЕТ. The Great Gatsby Ballet</h3>
      <p><b>Коли і де:</b> 2 листопада, Палац Україна</p>
      <p>Рівно п’ять років тому на сцені Палацу України вперше показали сучасний український балет The Great Gatsby Ballet у постановці американського хореографа Дуайта Родена. Музику для балету написали Костянтин Меладзе і Юрій Шепета. Головну роль виконує прем'єр Денис Матвієнко. Протягом п’ятьох років балету аплодували головні балетні столиці світу — від Канн до Парижа та від Женеви до Відня. Балет поставлений за мотивами роману Френсіса Скотта Фіцджеральда. До ювілейного виступу автори балету підготували кілька сюрпризів. Так, голосом The Great Gatsby Ballet стане українська реп-виконавиця Alina Pash, а танцівники виступатимуть у нових розкішних костюмах, які створив український дизайнер Іван Фролов, що став автором сукні Олени Зеленської для церемонії інтронізації нового імператора Японії Нарухіто.</p>
      <p>Читайте також:<br/><a href="https://style.nv.ua/ukr/kultura/balet-velikiy-getsbi-kostyumi-dlya-baletu-stvoriv-ukrajinskiy-dizayner-foto-50050217.html">&amp;nbspУ будуарному стилі. Відомий український дизайнер створив сексуальні костюми для балету The Great Gatsby Ballet</a></p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/779/big/7c954e29e634e232bd03b6a8b1ff53a7.png?stamp=20191101181259&amp;q=85&amp;output=jpg&amp;bg=white"/>
        <figcaption>2 листопада - The Great Gatsby Ballet / Фото: @прес-служба The Great Gatsby Ballet</figcaption>
      </figure>
      <h3>КІНО. Кінолекторій КУЛЬТУРФІЛЬМ. ВУФКУ. Lost&amp;Found</h3>
      <p><b>Коли і де:</b> 2 — 16 листопада, Музей кіно Довженко-Центр</p>
      <p>У новому київському музеї, присвяченому кіно, що відкрився у Довженко-центрі, продовжується виставка ВУФКУ. Lost&amp;Found, присвячена роботі Всеукраїнського фотокіноуправління (1922 — 1930). На зміну Кіноклубу відкривається Кінолекторій. Це цикл з чотирьох лекцій, у центрі якого Всеукраїнське фотокіноуправління (ВУФКУ) в контексті трендів світового кіно свого часу, прочитають міжнародно визнані дослідники кіно. Кінознавець Любомир Госейко (Франція) розповість про зв’язок українського та французького кіноавангарду та українські фільми у міжнародному прокаті 1920-х; професорка Центрально-Європейського університету Оксана Саркісова (Угорщина) розкриє щемливі теми тілесних політик та національних ієрархій у радянському кіно 1920-х, а композитор та дослідник Олексій Ретинський (Україна-Австрія) розповість про інноваційність звукових ефектів у фільмах Дзиґи Вертова.</p>
      <p>Читайте також:<br/><a href="https://style.nv.ua/ukr/kultura/kinolektoriy-kulturfilm-vufku-lost-found-programa-50050467.html">&amp;nbspПро феномен ВУФКУ та українське кіно 20-х. В Довженко-Центрі пройде цикл кінолекцій</a></p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/780/big/52bc33ab9189e55858fbe1c30ca475a4.png?stamp=20191101181558&amp;q=85&amp;output=jpg&amp;bg=white"/>
        <figcaption>2 - 16 листопада - Кінолекторій КУЛЬТУРФІЛЬМ. ВУФКУ. Lost&amp;Found / Фото: @facebook/ВУФКУ. Lost&amp;Found</figcaption>
      </figure>
      <h3>МУЗИКА. LAUD</h3>
      <p><b>Коли і де:</b> 1 листопада, Caribbean Night Club</p>
      <p>Його голос добре знають шанувальники шоу Танці з зірками, де він виконує половину музичних партій. Одне із цьогорічних досягнень музиканта — участь у концерті Боббі МакФерріна, 11-разового лауреата Гремі, що відбувся в рамках Leopolis Jazz Fest 2019. Також LAUD добре знають шанувальники нацвідбору на Євробачення, бо він двічі проходив у фінал. 21-річний співак — одна із яскравих зірок сучасної української сцени. У його творчому доробку альбом Музика і п’ять синглів.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/781/big/bc694d1f46f9721957fe5c30f410909d.png?stamp=20191101181726&amp;q=85&amp;output=jpg&amp;bg=white"/>
        <figcaption>1 листопада - LAUD / Фото: @facebook/LAUD</figcaption>
      </figure>
      <h3>МУЗИКА. Veselka: Coven</h3>
      <p><b>Коли і де:</b> 1 — 2 листопада, Річковий вокзал і клуб Crest</p>
      <p>Це найбільша рейв-вечірка Києва. В цьому році вона вперше проходить протягом двох днів і на двох локаціях. В лайн-апі рейву, що обіцяє стати наймассовішим, заявлено 13 ді-джеїв, а хед-лайнером стане спільний проект французьких ді-джеїв Julian Muller і Hadone — 90 Process. Рейв тематичний, присвячений він Хелловіну, який світ святкує протягом всього вікенду.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/782/big/6400a54e85c16c7b927983b232c0b641.png?stamp=20191101181830&amp;q=85&amp;output=jpg&amp;bg=white"/>
        <figcaption>1-2 листопада - Veselka: Coven / Фото: @facebook/90 Process</figcaption>
      </figure>
      <h3>МУЗИКА. The Hardkiss</h3>
      <p><b>Коли і де:</b> 3 і 4 листопада, палац Україна</p>
      <p>Це буде особливий концерт, який гурт зіграє в акустиці. Понад п’ятнадцяти музикантів-мультиінструменталістів на сцені та головні пісні гурту в новому звучанні. Так The Hardkiss ще ніколи не звучали. Вперше за 7,5 років існування The Hardkiss зіграють серію акустичних концертів, які відбудуться у Києві, Львові, Одесі, Дніпрі, Харкові, Запоріжжі та Миколаєві. Отже, не встигли до Києва — час здійснити маленьку подорож Україною. Головні хіти гурту пролунають в несподіваних аранжуваннях в акустиці завдяки класичним та народним інструментам.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/784/big/7cb77e08696624474e93256e28350b98.png?stamp=20191101181932&amp;q=85&amp;output=jpg&amp;bg=white"/>
        <figcaption>3-4 листопада - The Hardkiss / Фото: @facebook/The Hardkiss</figcaption>
      </figure>
      <h3>МУЗИКА. Шоукейс нової української музики: BRAII, Тимпаче, Лаура Марти, TVORCHI та інші</h3>
      <p><b>Коли і де:</b> 7 листопада, ДК Куренівка</p>
      <p>Музичний лейбл Много Води запрошує відвідати вже третій шоукейс нової української музики. Його концепція близька до відомого британського проекту BBC Sound of, що кожного року називає імена, що вже завтра стануть зірками інді-сцени. У попередніх шоукейсах Много Води заявили про себе Alina Pash, Счастливые Люди, Адвокаты, The Maunt, Gorim!, Refinders, DIYana та інші. На третьому шоукейсі свій свіжий матеріал представлять хедлайнери вечірки BRAII, новачки української інді-рок сцени Тимпаче, вже добре відома джазова співачка Лаура Марті, чий перший поп-орієнтований альбом вийде наприкінці листопада та інші цікаві гурти, що стануть справжніми відкриттями.</p>
      <h3>ФЕСТИВАЛЬ. Різдвяна фабрика</h3>
      <p><b>Коли і де:</b> з 2 листопада, ВДНГ, другий павільон</p>
      <p>Здавалося б, Різдво — то ще далеко. Але ні. Різдво вже скоро. А на ВДНГ відкрилася нова розважальна локація — Різдвяна фабрика. Підготовка до найкращих зимових свят вже йде повним ходом. На Різдвяній фабриці мрій видуватимуть іграшки зі скла та відкриватимуть таємниці здійснення мрій — це проект Клавдієвської фабрики ялинкових прикрас. За легендою на виробництві працюють лише ельфи, які виконують бажання із дитячих новорічних листів. Більшість з них — прості та матеріальні, такі реалізують у першу чергу. Та є на фабриці окрема кімната — там складають листи із величезними мріями: про польоти на Марс, про зустріч з казковими героями, про щастя, про любов, тощо. Такі мрії теж можливо здійснити, але не так просто, як бажання. Пощастило, що один з ельфів знайшов стару фабрику по здійсненню мрій і зміг відновити її роботу!</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/785/big/d1e3c237477fa871af01017e87c6eb6b.png?stamp=20191101182125&amp;q=85&amp;output=jpg&amp;bg=white"/>
        <figcaption>З 2 листопада - Різдвяна фабрика на ВДНГ / Фото: @facebook/Різдвяна фабрика</figcaption>
      </figure>
      <h3>ФЕСТИВАЛЬ. Загадкова Японія</h3>
      <p><b>Коли і де: </b>1 листопада — 8 грудня, Арт-простір Samskara</p>
      <p>Це найбільша подія в Україні, присвячена японській культурі. Два поверхи арт-простору Samskara стануть порталами — до самурайських боїв, токійських кварталів моди, японських богів та демонів, шедеврів мистецтва та цифрових світів. У віртуальному просторі гостей чекають VR-ігри, кіно360, візуальні та світлові шоу та інсталяції. 3D-проекції на 600 кв. м, що занурять у японське середньовіччя, зі стін зійдуть дракони, гейші та самураї, а у повнокупольному кінотеатрі покажуть шоу, що демонструвалися на фестивалях Panorama, Сoachella, Sziget. В рамках фестиваля тут відбудеться кілька виставок, на яких покажуть бойові обладунки самураїв, унікальні кімоно, містична каліграфія на камінні та шкірі, малюнки сумінагаші (ебру), картини ошибана, сад бонсай, скульптури нецке, ляльки кокоші та інші експонати з українських та закордонних колекцій. І ще багато цікавого.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/786/big/f11557b3db00c2decfde44507ac6effa.png?stamp=20191101182230&amp;q=85&amp;output=jpg&amp;bg=white"/>
        <figcaption>1 листопада - 8 грудня - виставка Загадкова Японія / Фото: @facebook/Загадкова Японія</figcaption>
      </figure>
      <h3>ФЕСТИВАЛЬ. Всі свої: Алкомаркет</h3>
      <p><b>Коли і де: </b>2 — 3 листопада, Десятинна, 12</p>
      <p>На щорічному Алкомаркеті зберуться понад 40 українських крафтових виробників алкогольних напоїв: натуральні вина, пиво, сидр, наливки, настоянки, лікери. До алкоголю можна придбати смачну закуску: фермерськи сири, м’ясні та рибні продукти, соуси та бакалію.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/788/big/52fc1c47f87a19d47a03d32f66a12458.png?stamp=20191101182344&amp;q=85&amp;output=jpg&amp;bg=white"/>
        <figcaption>2 - 3 листопада - Всі свої: Алкомаркет / Фото: @facebook/Всі свої</figcaption>
      </figure>
      <p>Читайте також:</p>
      <ul>
        <li>
          <a href="https://style.nv.ua/ukr/kultura/kinoprem-yeri-tizhnya-terminator-fatum-ditya-pogodi-sirota-bruklin-50050480.html">Термінатор: Фатум і Сирота Бруклін. Головні кінопрем'єри тижня</a>
        </li>
        <li>
          <a href="https://style.nv.ua/ukr/kultura/terminator-fatum-recenziya-nv-50050918.html">Нова надія. Рецензія на фільм Термінатор: Фатум</a>
        </li>
      </ul>
    </article>
  </body>
</html>
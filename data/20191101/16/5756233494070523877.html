<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619234/%D8%A7%D8%AD%D8%B6%D8%A7%D8%B1-%D9%BE%DB%8C%D9%85%D8%A7%D9%86%DA%A9%D8%A7%D8%B1-%D8%AC%D8%A7%D8%AF%D9%87-%DA%86%D8%A7%D9%84%D9%88%D8%B3-%D8%A8%D9%87-%D8%AF%D9%84%DB%8C%D9%84-%D9%86%D8%A7%D9%85%D9%86%D8%A7%D8%B3%D8%A8-%D8%A8%D9%88%D8%AF%D9%86-%D8%A2%D8%B3%D9%81%D8%A7%D9%84%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T16:08:00+00:00"/>
    <meta property="og:title" content="احضار پیمانکار جاده چالوس به دلیل نامناسب بودن آسفالت"/>
    <meta property="og:description" content="دادستان عمومی و انقلاب مرکز استان البرز از احضار پیمانکار جاده چالوس خبر داد و گفت: در این خصوص پیمانکار پروژه احضار و پرونده قضایی برای وی تشکیل شده است تا جوانب مورد بررسی قرار گیرد."/>
  </head>
  <body>
    <article>
      <h1>احضار پیمانکار جاده چالوس به دلیل نامناسب بودن آسفالت</h1>
      <address>
        <time datetime="2019-11-01T16:08:00+00:00">01 Nov 2019, 16:08</time>
      </address>
      <p>
        <i>دادستان عمومی و انقلاب مرکز استان البرز از احضار پیمانکار جاده چالوس خبر داد و گفت: در این خصوص پیمانکار پروژه احضار و پرونده قضایی برای وی تشکیل شده است تا جوانب مورد بررسی قرار گیرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حاجی رضا شاکرمی، دادستان عمومی و انقلاب مرکز استان البرز از احضار پیمانکار جاده چالوس خبر داد و بیان کرد: با توجه به افزایش آمار تصادفات در جاده چالوس دادستانی برای بررسی جوانب موضوع و از حیث احقاق حقوق عامه به موضوع ورود کرد.</p>
      <p>به گزارش مرکز رسانه قوه قضاییه، دادستان عمومی و انقلاب مرکز استان البرز خاطرنشان کرد: پس از بررسی‌های کارشناسی که شخصا بر آن نظارت داشتم مشخص شد بیشتر این تصادفات به دلیل نامناسب بودن آسفالت موجود با شرایط جاده بوده است.</p>
      <figure>
        <img src="https://aftabnews.ir/files/fa/news/1398/8/10/353766_286.jpg"/>
      </figure>
      <p>وی با تاکید بر اینکه «ترکیب آسفالت استفاده شده مناسب این جاده نیست»، گفت: در این خصوص پیمانکار پروژه احضار و پرونده قضایی برای وی تشکیل شده است تا جوانب مورد بررسی قرار گیرد؛ البته پیمانکار مدعی است نوع آسفالت مشکلی ندارد و عوامل دیگری در تصادفات دخیل هستند.</p>
      <p>دادستان عمومی و انقلاب مرکز استان البرز در پایان تاکید کرد: دادستانی تا شناسایی عوامل دخیل در تصادفات پیگیر این موضوع خواهد بود.</p>
    </article>
  </body>
</html>
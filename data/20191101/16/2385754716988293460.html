<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/595288/vretaniko-ypeks-elpida-na-anoiksei-o-dromos-gia-epanenarksi-ton-synomilion"/>
    <meta property="og:site_name" content="SIGMALIVE"/>
    <meta property="article:published_time" content="2019-11-01T16:17:00+00:00"/>
    <meta property="og:title" content="Βρετανικό ΥΠΕΞ: Ελπίδα να ανοίξει ο δρόμος για επανέναρξη των συνομιλιών"/>
    <meta property="og:description" content="Ως εγγυήτρια δύναμη, το Ηνωμένο Βασίλειο παραμένει δεσμευμένο στην υποστήριξη της διαδικασίας για επίλυση του Κυπριακού, δήλωσε στο ΚΥΠΕ εκπρόσωπος του..."/>
  </head>
  <body>
    <article>
      <h1>Βρετανικό ΥΠΕΞ: Ελπίδα να ανοίξει ο δρόμος για επανέναρξη των συνομιλιών</h1>
      <address><time datetime="2019-11-01T16:17:00+00:00">01 Nov 2019, 16:17</time> by <a rel="author">sigmalive</a></address>
      <p>Ως εγγυήτρια δύναμη, το Ηνωμένο Βασίλειο παραμένει δεσμευμένο στην υποστήριξη της διαδικασίας για επίλυση του Κυπριακού, δήλωσε στο ΚΥΠΕ εκπρόσωπος του βρετανικού Υπουργείου Εξωτερικών, εκφράζοντας την ελπίδα η συνάντηση του ΓΓ του ΟΗΕ με τους δυο ηγέτες, στο Βερολίνο, να ανοίξει τον δρόμο για επανέναρξη των συνομιλιών για λύση του Κυπριακού.</p>
      <p>Απαντώντας σε ερώτηση του ΚΥΠΕ, που υποβλήθηκε στην Ύπατη Αρμοστεία του Ηνωμένου Βασιλείου στην Κύπρο, σε σχέση με τη συνάντηση του Γενικού Γραμματέα του ΟΗΕ, Αντόνιο Γκουτέρες, με τον Πρόεδρο της Δημοκρατίας, Νίκο Αναστασιάδη και τον Τ/κ ηγέτη, Μουσταφά Ακιντζί, στις 25 Νοεμβρίου, στο Βερολίνο, καθώς και για το ενδεχόμενο άτυπης πενταμερούς τον Δεκέμβριο, ο εκπρόσωπος του Φόρεϊν Όφις ανέφερε πως το Ηνωμένο Βασίλειο ελπίζει ότι η συνάντηση του ΓΓ των ΗΕ με τους ηγέτες των δυο κοινοτήτων θα ανοίξει τον δρόμο για επανέναρξη των συνομιλιών με στόχο την επίτευξη συνολικής λύσης του Κυπριακού.<br/><br/>«Το Ηνωμένο Βασίλειο καλωσορίζει την προοπτική συνάντησης μεταξύ του Γενικού Γραμματέα των ΗΕ και των ηγετών των δύο κοινοτήτων. Ελπίζουμε η συνάντηση να ανοίξει το δρόμο για επανέναρξη των συνομιλιών με στόχο την επίτευξη μιας συνολικής λύσης του Κυπριακού. Ως εγγυήτρια δύναμη, το Ηνωμένο Βασίλειο παραμένει δεσμευμένο στην υποστήριξη αυτής της διαδικασίας», επεσήμανε ο εκπρόσωπος του βρετανικού Υπουργείου Εξωτερικών.</p>
    </article>
  </body>
</html>
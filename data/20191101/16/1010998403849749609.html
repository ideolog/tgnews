<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/v-rusija-vliza-v-sila-osporvan-zakon-za-kontrol-varhu-internet.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T16:00:00+00:00"/>
    <meta property="og:title" content="В Русия влиза закон за независим от световните мрежи интернет"/>
    <meta property="og:description" content="Според властите така се осигурява защита на руските доставчици в случай на срив на световната мрежа"/>
  </head>
  <body>
    <article>
      <h1>В Русия влиза закон за независим от световните мрежи интернет</h1>
      <h2>Според властите така се осигурява защита на руските доставчици в случай на срив на световната мрежа</h2>
      <address>
        <time datetime="2019-11-01T16:00:00+00:00">01 Nov 2019, 16:00</time>
      </address>
      <figure>
        <video src="https://vid.btv.bg/btvnews/2019/11/01/Rusia_net_1572643106-1.mp4"/>
      </figure>
      <p>В Русия влиза закон за независим от световните мрежи интернет. Според властите така се осигурява защита на руските доставчици в случай на срив на световната мрежа. Според правозащитници обаче, така управляващите си гарантират пълен контрол над интернет-пространството.</p>
      <p>Законът предвижда създаването на инфраструктура, която да осигури работата на руските интернет ресурси, в случай че руските оператори изгубят възможността да се свързват с интернет сървърите в чужбина, предаде Франс прес.</p>
      <p>Освен това занапред руските интернет доставчици ще трябва да се уверят, че на мрежите им са инсталирани "технически средства", осигуряващи "централизиран контрол върху трафика", за да се парират евентуални заплахи.</p>
      <p>Законът е критикуван като опит за контрол на интернет съдържанието и дори за постепенно изолиране на руския сектор от световната мрежа - едно от последните свободни пространства за опозицията и критиците на властта в Русия, отбелязва Франс прес.</p>
      <p>"Сега правителството може пряко да цензурира съдържанието или дори да превърне руския интернет в затворена система, без да осведоми хората какво прави и защо го прави", заяви в комюнике "Хюман райтс уоч".</p>
      <p>Според правозащитната организация законът, предизвикал протестни демонстрации през март, "поставя в опасност правото на свобода на словото и правото на онлайн информация на хората в Русия" и отваря път към "масово следене".</p>
      <p>Редица правозащитни организации заявиха през април в общо комюнике, че се страхуват от нови ограничения, засягащи бездруго ограничаваните медии и интернет в Русия.</p>
      <p>Кремъл обаче заявява, че няма намерение да изгради в Русия местно подобие на китайската "Велика информационна стена" и че желанието му, напротив, е да брани руския интернет. Законът бе критикуван и с оглед очакваните големи разходи, които ще наложи на руските интернет оператори, а някои може и да фалират.</p>
      <p>През последните години руските власти постоянно затягат контрола върху националния сектор от интернет, като блокират съдържание и цели сайтове, свързани с опозицията, както и ресурси, отказали да им сътрудничат - например видеоплатформата "Дейлимоушън", социалната мрежа "Линктин" и комуникационното приложение "Телеграм", напомня АФП.</p>
    </article>
  </body>
</html>
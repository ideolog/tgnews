<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/trumpovi-se-selijo-iz-new-yorka-na-florido"/>
    <meta property="og:site_name" content="Primorske novice"/>
    <meta property="article:published_time" content="2019-11-01T16:45:50+00:00"/>
    <meta property="og:title" content="Trumpovi se selijo iz New Yorka na Florido"/>
    <meta property="og:description" content="Ameriški predsednik Donald Trump je v četrtek priznal, da je septembra skupaj s prvo damo Melanio Trump preselil svoje stalno bivališče iz New Yorka v Palm Beach na Floridi. Zagotovil je, da ima mesto, ki mu je plačal milijone davkov, rad, da pa se je odločil za odhod zaradi odnosa tamkajšnjih politikov do njega."/>
  </head>
  <body>
    <article>
      <h1>Trumpovi se selijo iz New Yorka na Florido</h1>
      <address><time datetime="2019-11-01T16:45:50+00:00">01 Nov 2019, 16:45</time> by <a rel="author">STA</a></address>
      <p>
        <b>Ameriški predsednik Donald Trump je v četrtek priznal, da je septembra skupaj s prvo damo Melanio Trump preselil svoje stalno bivališče iz New Yorka v Palm Beach na Floridi. Zagotovil je, da ima mesto, ki mu je plačal milijone davkov, rad, da pa se je odločil za odhod zaradi odnosa tamkajšnjih politikov do njega.</b>
      </p>
      <figure>
        <img src="https://static.primorske.si/foto/highres/gnweb/718092_donald.jpg"/>
        <figcaption>Donald in Melania Trump Foto: Profimedia</figcaption>
      </figure>
      <p><b>WASHINGTON</b> &gt; <b>Donald Trump</b> je tvitnil, da bo naslednjih pet let verjetno še v Beli hiši v Washingtonu kot predsednik ZDA, nato pa se bo z družino preselil na Florido v svoj klub Mar-a-Lago. Newyorški guverner <b>Andrew Cuomo</b> je hitro tvitnil: “Hvala bogu. Tako ali tako tukaj ni plačeval nobenih davkov. Florida, imej ga,” je tvitnil demokrat.</p>
      <p>Trump je v New Yorku odrasel, zgradil Trumpovo stolpnico, šestkrat razglasil stečaj, zaradi česar mu skupaj z naravo nepremičninskega posla ni bilo potrebno plačevati davkov, davčne napovedi pa še vedno skriva. Čeprav ga v mestu, še posebej na Manhattnu, ne marajo in mu niti v času republikanskih strankarskih volitev niso namenili največ glasov, je Trump utelešenje New Yorka.</p>
      <p>Palm Beach sicer ne bo velika sprememba, saj zaradi ugodnega podnebja in številnih zdravstvenih ustanov velja za pribežališče bogatih Newyorčanov na stara leta.</p>
      <p>Trumpovi utemeljitvi, da se seli iz New Yorka na Florido zaradi grdega obnašanja newyorških politikov sicer nihče zares ne verjame. Ameriški mediji, ki se sklicujejo na vire blizu predsednika poročajo, da gre v prvi vrsti za selitev zaradi davkov. V New Yorku so visoki, na Floridi precej nižji.</p>
      <p>Florida nima državnega davka na dohodek, prav tako nima davka na dedovanje, zaradi česar je pravi raj za bogate. Koliko bo dejansko prihranil z davki, sicer ni moč ugotoviti, ker Trump uspešno skriva svoje davčne napovedi ter se s svojo armado odvetnikov upira vsem poskusom, da bi kdo prišel do številk.</p>
      <p>Selitev je verjetno tudi politična, saj se Trump zaveda, da v državi New York na volitvah prihodnje leto ne bo premagal demokratskega protikandidata, na Floridi, ki jo mora skoraj nujno osvojiti, pa ima veliko boljše možnosti.</p>
    </article>
  </body>
</html>
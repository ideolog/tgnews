<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/politikh/article/2015678/gennimata-to-pasok-protagonistis-mesa-sto-kinima-allagis.html"/>
    <meta property="og:site_name" content="News.gr"/>
    <meta property="article:published_time" content="2019-11-01T16:00:56+00:00"/>
    <meta property="og:title" content="Γεννηματά: Το ΠΑΣΟΚ πρωταγωνιστής μέσα στο Κίνημα Αλλαγής"/>
    <meta property="og:description" content="«Δεν κάνουμε βήματα πίσω, βήματα που μπορεί να μας οδηγήσουν στο γκρεμό»"/>
  </head>
  <body>
    <article>
      <h1>Γεννηματά: Το ΠΑΣΟΚ πρωταγωνιστής μέσα στο Κίνημα Αλλαγής</h1>
      <address>
        <time datetime="2019-11-01T16:00:56+00:00">01 Nov 2019, 16:00</time>
      </address>
      <h3>«Δεν κάνουμε βήματα πίσω, βήματα που μπορεί να μας οδηγήσουν στο γκρεμό»</h3>
      <p>Στη σημερινή συνεδρίαση της ΚΟΕΣ και με φόντο το σύνθημα «το ΠΑΣΟΚ Πρωταγωνιστής μέσα στο Κίνημα Αλλαγής», η <a href="https://www.news.gr/tag/fofh-gennhmata"><b>Φώφη Γεννηματά</b></a> υπερασπίστηκε την απόφασή της να διεξαχθεί το συνέδριο του ΠΑΣΟΚ με γρήγορες διαδικασίες, κατά πάσα πιθανότητα, στις 23-24 Νοεμβρίου, όπως εισηγήθηκε ο συντονιστής της Κεντρικής Οργανωτικής Επιτροπής Συνεδρίου, Βασίλης Κεγκέρογλου.</p>
      <p>Να σημειωθεί ότι στη συνεδρίαση της Επιτροπής, δεν παραβρέθηκε ο Νίκος Ανδρουλάκης.</p>
      <p>Ταυτόχρονα, η Φώφη Γεννηματά κατέστησε σαφές ότι δεν πρόκειται να εγκαταλείψει την στρατηγική επιλογή συγκρότησης και ενίσχυσης του Κινήματος Αλλαγής. Είπε συγκεκριμένα: «Το ΠΑΣΟΚ δεν έφυγε ποτέ. Είναι ο κινητήριος μοχλός, ο πρωταγωνιστής μέσα στο Κίνημα Αλλαγής». Η κ. Γεννηματά υπογράμμισε ότι θα πρέπει να δεσμεύει όλους απόλυτα η απόφαση του δημοκρατικού συνεδρίου του Κινήματος Αλλαγής και της εντολής των χιλιάδων πολιτών που προσήλθαν. «Αυτή την εντολή δεν θα την προδώσουμε. Είναι η εντολή των 220.000 πολιτών που προσήλθαν πριν δυο χρόνια στη διαδικασία εκλογής του επικεφαλής των 65.000 μελών που ψήφισαν για εκλογή συνέδρων και των 4.500 δημοκρατικά εκλεγμένων μελών που συμμετείχαν στο Συνέδριο», τόνισε.</p>
      <p>Σε υψηλούς τόνους, η Φώφη Γεννηματά εξήγησε ότι «το ΠΑΣΟΚ δεν διαλύεται, παραμένει ζωντανό, μέσα από το Κίνημα Αλλαγής και το ζητούμενο σήμερα είναι ο τρόπος προσαρμογής του καταστατικού και της λειτουργίας του ΠΑΣΟΚ στην απόφαση, για την λειτουργική ενοποίηση του Κινήματος Αλλαγής».</p>
      <p>Απάντησε έτσι στη κριτική που της ασκείται, γιατί δεν επιθυμεί να εκλεγούν όργανα του ΠΑΣΟΚ επισημαίνοντας ότι «τις δημοκρατικές διαδικασίες δεν τις σεβόμαστε alacarte».</p>
      <p>Απάντησε και στη κριτική πως δεν επιθυμεί να εκλεγούν σύνεδροι, λέγοντας συγκεκριμένα: «Η απάντηση είναι σαφής. Το ΠΑΣΟΚ δεν έχει οργανώσεις βάσης, επομένως δεν μπορεί να εκλέξει τώρα συνέδρους. Και δεν υπάρχει λόγος να δημιουργήσουμε νέες. Θα ήταν σε ευθεία αντίθεση με τις μέχρι σήμερα αποφάσεις μας.</p>
      <p>Οργανώσεις έχει το Κίνημα Αλλαγής στο οποίο μετέχουν τα στελέχη του ΠΑΣΟΚ κατά συντριπτική πλειοψηφία.</p>
      <p>Δεν κάνουμε βήματα πίσω, βήματα που μπορεί να μας οδηγήσουν στο γκρεμό.</p>
      <p>Σύνεδροι θα είναι οι εκλεγμένοι σύνεδροι του συνεδρίου του 2015, που παραμένουν ΠΑΣΟΚ. Και οι εκλεγμένοι σύνεδροι, μέλη ΠΑΣΟΚ, του συνεδρίου του Κινήματος Αλλαγής του 2019 και φυσικά τα μέλη της ΚΟΕΣ.</p>
      <p>Δηλαδή, συνέδριο με εκλεγμένους αντιπροσώπους και ανοιχτές πόρτες».</p>
      <p>Απευθυνόμενη στους διαφωνούντες, τόνισε πως οτιδήποτε άλλο θα οδηγήσει σε δυισμό και αυτοϋπονόμευση. «Δεν μπορούμε να λειτουργήσουμε με δυο παράλληλους κομματικούς μηχανισμούς σε τοπικό, νομαρχιακό, περιφερειακό, κεντρικό επίπεδο. Είναι διαλυτικό από κάθε άποψη. Όλα τα υπόλοιπα είναι προσχηματικά και μετατρέπουν τις αυτονόητες επιλογές σε τεχνητή κρίση. Όλοι οφείλουν να είναι ιδιαίτερα προσεκτικοί στον δημόσιο διάλογο σε σχέση με το ΠΑΣΟΚ», συνέστησε σε βουλευτές και στελέχη και συνέχισε: «Κάποιοι που μέχρι χθες μιλούσαν για διάλυση του ΠΑΣΟΚ, σήμερα κάνουν σημαία την ΠΑΣΟΚολαγνεία. Πόσες θέσεις θα αλλάξουν ακόμα προκειμένου να πετύχουν τους στόχους τους; Είναι προσωπικοί; Είναι πολιτικοί; Ποιους εκφράζουν στην παράταξη; Ταυτίζονται με την πλειοψηφία της λαϊκής μας βάσης; Ερωτώ; Προφανώς όχι.</p>
      <p>Επιτρέψτε μου λοιπόν να νιώθω τεράστια οργή για αυτούς που προσπαθούν να εκμεταλλευτούν το συναίσθημα των αγνών ανθρώπων του ΠΑΣΟΚ. Ένα συναίσθημα που μας ενώνει όλους εμάς, που είμαστε σήμερα εδώ. Και που μείναμε. Μείναμε εδώ και δώσαμε, δίνουμε και θα δίνουμε τη μάχη».</p>
      <p>Χρησιμοποιώντας προσωπικό τόνο η Φώφη Γεννηματά υποστήριξε ότι είναι ώρα ευθύνης και ενότητας με καθαρές εξηγήσεις και αποδέχθηκε ότι «την ενότητα και την κοινή μας πορεία, έχω πράγματι εγώ την πρώτη ευθύνη να την διασφαλίσω. Το πράττω και θα συνεχίσω. Αταλάντευτα. Απλώνω πρώτη το χέρι και ζητώ να προχωρήσουμε όλοι μαζί. Με τις διαφορές μας, με τις διαφωνίες μας. Αλλά όλοι μαζί και συντεταγμένα.</p>
      <p>Γιατί πιστεύω βαθιά στην Δημοκρατική Προοδευτική Παράταξη. Γιατί πιστεύω βαθιά στο ΠΑΣΟΚ. Στο ΠΑΣΟΚ που πίστεψε ο ελληνικός λαός και αγωνίστηκε για μια ελπίδα που δεν διαψεύστηκε ποτέ».</p>
      <p>Η κ. Γεννηματά άσκησε δριμεία κριτική στη κυβέρνηση της ΝΔ, αναφέροντας ότι πορεύεται στα χνάρια των συντηρητικών επιλογών και των δεσμεύσεων του κ. Τσίπρα, καθώς και στον ΣΥΡΙΖΑ, λέγοντας ότι «αρνείται να καταλάβει γιατί έχασε τις εκλογές, αρνείται να αναλάβει τις ευθύνες του για τα αδιέξοδα στα οποία οδήγησαν την χώρα μας οι βαθιά συντηρητικές, καθεστωτικές και τυχοδιωκτικές του επιλογές». Επίσης, επανέλαβε ότι ΝΔ και ΣΥΡΙΖΑ αλληλοϋποστηρίζονται, καλύπτοντας ο ένας τις ευθύνες του άλλου.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2013017/pasok-i-afstiri-apantisi-gennimata-stis-echmes-geroulanou.html"/>
        <a href="https://www.news.gr/politikh/article/2012192/antiparathesi-gennimata-androulaki-ine-to-pasok-komma-sfragida.html"/>
        <a href="https://www.news.gr/politikh/article/2006719/gennimata-i-ellada-na-pari-piso-ta-klidia-tou-prosfigikou-apo-ton-erntogan.html"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/v-budimpesti-obsezna-razstava-del-rubensa-in-sodob"/>
    <meta property="og:site_name" content="Primorske novice"/>
    <meta property="article:published_time" content="2019-11-01T16:58:20+00:00"/>
    <meta property="og:title" content="V Budimpešti obsežna razstava del Rubensa in sodobnikov"/>
    <meta property="og:description" content="V Muzeju likovnih umetnosti v Budimpešti je na ogled razstava Rubens, Van Dyck in lepota nizozemskega slikarstva. Združuje 120 del ter zlato dobo nizozemskega slikarstva predstavi z deli enega najpomembnejših evropskih baročnih slikarjev Petra Paula Rubensa in njegovih sodobnikov. Na ogled bo do 16. februarja prihodnje leto."/>
  </head>
  <body>
    <article>
      <h1>V Budimpešti obsežna razstava del Rubensa in sodobnikov</h1>
      <address><time datetime="2019-11-01T16:58:20+00:00">01 Nov 2019, 16:58</time> by <a rel="author">STA</a></address>
      <p>
        <b>V Muzeju likovnih umetnosti v Budimpešti je na ogled razstava Rubens, Van Dyck in lepota nizozemskega slikarstva. Združuje 120 del ter zlato dobo nizozemskega slikarstva predstavi z deli enega najpomembnejših evropskih baročnih slikarjev Petra Paula Rubensa in njegovih sodobnikov. Na ogled bo do 16. februarja prihodnje leto.</b>
      </p>
      <figure>
        <img src="https://static.primorske.si/foto/highres/gnweb/718058_rubens.jpg"/>
        <figcaption>Rubensov avtoportret (1623) </figcaption>
      </figure>
      <p><b>BUDIMPEŠTA</b> &gt; Razstava osvetljuje Rubensovega genija ter pripoveduje o vplivu njegove umetnosti. Poleg tega opozori na povezave med južno Nizozemsko in Madžarsko, pri katerih je imel ključno vlogo avstrijski nadvojvoda Leopold Wilhelm.</p>
      <p>Po pisanju madžarske tiskovne agencije MTI je v razstavo vključenih tudi več kot deset slik flamskega slikarja Anthonisa van Dycka.</p>
      <p>Glavni partner pri razstavi Muzej Liechtenstein na Dunaju je prispeval 20 slik, med njimi je slika iz Rubensovega monumentalnega cikla Decius Mus, in sicer Decius Mus pripoveduje svoje sanje.</p>
      <p>Med deli na razstavi agencija MTI izpostavlja še Van Dyckov poročni portret Marie Henriette Stuart, ki ga je muzej v Budimpešti pridobil lani.</p>
      <p>Ob slikah iz zbirke Muzeja likovnih umetnosti v Budimpešti so dela za razstavo med drugim posodili še Muzeji Louvre, Ermitaž in Prado ter nacionalni galeriji v Londonu in Washingtonu.</p>
    </article>
  </body>
</html>
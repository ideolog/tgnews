<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/hasici-opet-zamitli-protipozarni-zajisteni-kostela-v-gutech-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T16:38:00+00:00"/>
    <meta property="og:title" content="Ani druhý návrh nevyšel. Hasiči zamítli protipožární zajištění kostela v Gutech"/>
    <meta property="og:description" content="Hasiči zamítli druhý návrh protipožárního zajištění repliky kostela v Třinci-Gutech na Frýdecko-Místecku. Ostravsko-opavské biskupství, které stavbu připravuje, se nevypořádalo s jejich námitkami. ČTK to dnes řekl mluvčí moravskoslezských hasičů Petr Kůdela. Mluvčí biskupství Pavel Siuda potvrdil, že zamítavé stanovisko hasičů obdrželi, a řekl, že zahájení stavby repliky kostela se opět odkládá.  "/>
  </head>
  <body>
    <article>
      <h1>Ani druhý návrh nevyšel. Hasiči zamítli protipožární zajištění kostela v Gutech</h1>
      <address><time datetime="2019-11-01T16:38:00+00:00">01 Nov 2019, 16:38</time> by <a rel="author">ČTK</a></address>
      <p>Kůdela řekl, že stavebník, tedy biskupství, se vedle jiných nedostatků opět hlavně nevypořádal s námitkami hasičů, kteří poukazovali na nedostatečné zabezpečení repliky kostela pro případ požáru a s tím související nebezpečí z prodlení.</p>
      <p>"To znamená, že ani podle tohoto druhého předloženého návrhu nebude zajištěn rychlý a účinný zásah jednotek hasičů při hašení a záchranných pracích, pokud bude kontrolou bezpečnosti pověřena soukromá firma," řekl Kůdela.</p>
      <figure>
        <img src="https://g.denik.cz/71/7f/frydecky-hrbitov-upravy-03_denik-150-3x2.jpg"/>
      </figure>
      <aside>
        <a href="https://fm.denik.cz/zpravy_region/hrbitovy-zazivaji-nejvetsi-napor-v-roce-ve-frydku-jsou-novinky-20191101.html">Hřbitovy zažívají největší nápor v roce. Ve Frýdku jsou novinky Přečíst článek ›</a>
      </aside>
      <p>Unikátní kostel zničil v srpnu 2017 úmyslně založený požár. Stavba jeho repliky měla původně začít už loni na podzim, zdržela ji ale i jednání s památkáři. Tesaři už připravují dřevo na stavbu a vyrábějí se také zvony.</p>
      <p>
        <b>Bohoslužba u vyhořelého kostela v Gutech</b>
      </p>
      <figure>
        <img src="https://g.denik.cz/71/71/trinec-guty-kostel-bohosluzba-silvestr-06_denik-150-3x2.jpg"/>
      </figure>
      <figure>
        <img src="https://g.denik.cz/71/b2/trinec-guty-kostel-bohosluzba-silvestr-05_denik-150-3x2.jpg"/>
      </figure>
      <figure>
        <img src="https://g.denik.cz/71/62/trinec-guty-kostel-bohosluzba-silvestr-04_denik-150-3x2.jpg"/>
      </figure>
      <figure>
        <img src="https://g.denik.cz/71/a5/trinec-guty-kostel-bohosluzba-silvestr-03_denik-150-3x2.jpg"/>
      </figure>
      <aside>Galerie <a href="https://www.denik.cz/galerie/bohosluzba-u-vyhoreleho-kostela-v-gutech.html?mm=8414218&amp;back=1198923849-6813-1">7 fotografií v galerii ›</a></aside>
      <p>"Informaci o zamítavém stanovisku jsme v těchto dnech obdrželi. Tato skutečnost komplikuje obnovu kostela Božího Těla v Gutech a oddaluje termín zahájení stavby. Přípravné práce na obnovu kostela pokračují a o dalším postupu jednáme," řekl Siuda.</p>
      <figure>
        <img src="https://g.denik.cz/57/84/6-151031-ostrava-dusicky-hrbitov_denik-150-3x2.jpg"/>
      </figure>
      <aside>
        <a href="https://fm.denik.cz/z-regionu/dusickovy-vikend-je-tady-na-poradek-s-policisty-budou-dohlizet-i-straznici-20191031.html">Dušičkový víkend je tady! Na pořádek s policisty budou dohlížet i strážníci Přečíst článek ›</a>
      </aside>
      <p>Kostel z 16. století shořel v noci na 2. srpna 2017. Oheň způsobil škodu kolem 20 milionů korun. Krajský soud Ostrava poslal za zapálení vzácného kostela tři osmnáctileté mladíky z Ostravska a Frýdecko-Místecka do vězení na 3,5 roku, osm a devět let. Nejvyšší trest dostal mladý muž, který akci vymyslel. Nejnižší trest dostal chlapec, který budovu zapálil - v době činu ještě nebyl plnoletý. Osmiletý trest dostal řidič, který všechny na místo přivezl.</p>
      <figure>
        <img src="https://g.denik.cz/71/8d/mostek-most-uprava-oprava_denik-150-3x2.jpg"/>
      </figure>
      <aside>
        <a href="https://fm.denik.cz/zpravy_region/v-trinci-opravuji-mostky-a-lavky-20191101.html">V Třinci opravují mostky a lávky Přečíst článek ›</a>
      </aside>
    </article>
  </body>
</html>
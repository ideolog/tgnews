<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76116-V-Petrzalke-zadarmo-zaparkuju-uz-iba-domaci-Vodicov-bez-trvaleho-pobytu-to-vyjde-draho"/>
    <meta property="og:site_name" content="REFRESHER"/>
    <meta property="article:published_time" content="2019-11-01T16:22:00+00:00"/>
    <meta property="og:title" content="V Petržalke zadarmo zaparkujú už iba domáci. Vodičov bez trvalého pobytu to vyjde draho"/>
    <meta property="og:description" content="Nepetržalčanov čaká poplatok jedno euro za každú začatú hodinu."/>
  </head>
  <body>
    <article>
      <h1>V Petržalke zadarmo zaparkujú už iba domáci. Vodičov bez trvalého pobytu to vyjde draho</h1>
      <address><time datetime="2019-11-01T16:22:00+00:00">01 Nov 2019, 16:22</time> by <a rel="author">Daniel Mikolášik</a></address>
      <p>
        <b>Nepetržalčanov čaká poplatok jedno euro za každú začatú hodinu.</b>
      </p>
      <p>O problematickom <b>parkovaní v hlavnom meste</b> sa hovorí už niekoľko rokov. Bratislava preto prichádza s eventuálnym riešením. <b>Petržalka</b> spúšťa pilotný parkovací systém, ktorým preferuje obyvateľov s trvalým pobytom v tejto mestskej časti. Ak si Petržalčan a chceš bezplatne zaparkovať 24 hodín, sedem dní v týždni, budeš sa musieť <b>zaregistrovať.</b></p>
      <p>Výhody systému môžu nepetržalčania využívať len po zmene trvalého pobytu, respektíve po prihlásením sa na tzv. <i>administratívny trvalý pobyt</i>. Postupné presadzovanie toho, aby bolo parkovanie v hlavnom meste spoplatnené aj mimo centra, sa nielen <i>„cépečkárom“ </i>postupne odzrkadlí aj v peňaženkách.</p>
      <related>
        <a href="https://refresher.sk/69128-Petrzalka-zacne-s-platenym-parkovanim-Pre-domacich-zadarmo-ostatni-v-noci-za-euro-na-hodinu"/>
      </related>
      <p>Systém sa oficiálne spúšťa už <b>dnes, 1. novembra</b>. Vodiči bez trvalého bydliska, ktorí nemajú tzv. rezidenčné karty, <b>budú platiť euro za každú začatú hodinu</b> pri parkovaní v noci. Zadarmo zaparkujú len počas dňa, teda medzi 8:00 a 18:00 či počas víkendov. Jedinou alternatívou je parkovať mimo vyhradených parkovacích miest.</p>
      <p><i>„V prvej fáze budú ľuďom dávané za stierače iba upozornenia. Až po opakovaných porušeniach pravidiel parkovacieho systému pristúpi mestská polícia k nasadzovaniu papúč a pokutám,“</i> približuje hovorkyňa Petržalky Mária Halašková.</p>
      <figure>
        <img src="https://i.refresher.sk/public/daniel-m/1_03102019_parkovacia_politika_petrzalka651505.jpg"/>
        <figcaption>
          <cite>TASR/Pavol Zachar</cite>
        </figcaption>
      </figure>
      <p>Pre efektívnejšie vymáhanie pravidiel tohto systému zvýši mestská časť spolu s hlavným mestom a mestskou políciou personálne o materiálne kapacity mestskej polície. V petržalskom parkovacom systéme je zaregistrovaných už viac ako <b>15 000 ľudí</b>, čo by mali byť približne dve tretiny všetkých Petržalčanov, ktorí vlastnia auto.</p>
      <p>Zmeny v parkovacej politike mesto spozorovalo aj na základe nových občanov s trvalým pobytom. <i>„Každý týždeň pribúda viac ako 300 ľudí, ktorí si prihlasujú trvalý pobyt do Petržalky,“</i> poznamenáva Halašková s tým, že možnosť prihlásiť sa na tzv. administratívny trvalý pobyt využilo zatiaľ okolo 100 ľudí.</p>
      <p>Od piatka by malo byť zároveň možné registrovanie viacerých áut na jedného človeka, a to cez mobilnú aplikáciu. Registračný formulár totiž slúži na zaevidovanie<b> len jedného vozidla.</b> Následne tak budú môcť zadarmo parkovať aj ďalšie autá, avšak len do počtu päť. O obmedzení áut na jednu domácnosť sa hovorí až v celomestskej parkovacej politike, ktorá má byť spustená v roku 2021.</p>
      <p>Samospráva začína pilotný parkovací systém zavádzať najprv v lokalite <b>Dvory,</b> postupne bude nabiehať na celom území mestskej časti. V prvej etape sú vyznačené dočasné parkovacie miesta na parkoviskách, v ďalších etapách sa pridajú aj kolmé parkovacie miesta a miesta na parkovanie pri cestách. Viac info nájdeš na webstránke <a href="https://parkovanievpetrzalke.sk/">parkovanievpetrzalke.sk</a>.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/70637-Lietadlo-Ryanairu-smerujuce-do-Bratislavy-malo-technicke-problemy-Vzlietnut-museli-aj-rakuske-stihacky"/>
        <a href="https://refresher.sk/70333-Na-tychto-43-poziciach-zarobia-na-Slovensku-lepsie-zeny-ako-muzi-Najdes-medzi-nimi-maserku-recepcnu-alebo-pokladnicku"/>
        <a href="https://refresher.sk/70355-Slovenskou-divocinou-Boli-sme-v-tajuplnych-pralesoch-patrat-ako-pomoct-nasej-prirode-Stretli-sme-aj-medveda-a-jelene"/>
        <a href="https://refresher.sk/70132-Cesko-smuti-Pamiatke-Karla-Gotta-sa-do-Prahy-prisli-poklonit-desattisice-ludi-Fotoreport"/>
        <a href="https://refresher.sk/69880-Nocna-Bratislava-je-ovela-nebezpecnejsia-ako-psychiatria-Stravili-sme-tri-dni-v-pezinskej-nemocnici-kde-liecia-dusevne-chorych"/>
        <a href="https://refresher.sk/69559-Nazreli-sme-do-romskych-domov-a-boli-sme-prekvapeni-Nasli-sme-vesele-interiery-slusne-byvanie-chut-stavat-a-pracovat"/>
        <a href="https://refresher.sk/69694-Aka-bola-Biela-noc-2019-Nechybali-dlhe-rady-no-na-vysvietene-Lido-ci-obrovsku-Zem-sa-oplatilo-pockat"/>
        <a href="https://refresher.sk/69059-Patrali-sme-ako-ziju-ludia-bez-domova-na-vychode-Slovenska-a-narazili-sme-na-les-kde-sa-chodi-v-Presove-za-sexom"/>
      </related>
    </article>
  </body>
</html>
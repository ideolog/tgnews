<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39564/%D8%B5%D8%A7%D8%AF%D9%82-%D8%B2%D8%A7%D8%AF%D9%87-%D8%AA%D9%85%D8%A7%D9%85%DB%8C-%D8%AA%D8%AC%D9%87%DB%8C%D8%B2%D8%A7%D8%AA-%D9%86%DB%8C%D8%B1%D9%88%DA%AF%D8%A7%D9%87%E2%80%8C%D9%87%D8%A7%DB%8C-%D8%AA%D8%AC%D8%AF%DB%8C%D8%AF%D9%BE%D8%B0%DB%8C%D8%B1-%D8%A8%D9%88%D9%85%DB%8C-%D8%B3%D8%A7%D8%B2%DB%8C-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-01T16:36:00+00:00"/>
    <meta property="og:title" content="صادق زاده: تمامی تجهیزات نیروگاه‌های تجدیدپذیر بومی سازی شده است"/>
    <meta property="og:description" content="معاون وزیر نیرو و رئیس سازمان ساتبا با اشاره به اینکه برنامه افزایش ۳۰ درصدی نرخ خرید برق برای نیروگاه‌های استفاده کننده از تجهیزات داخلی عملیاتی و اجرا شده است، گفت: در حال حاضر تمامی تجهیزات مورد نیاز در بخش انرژی‌های تجدیدپذیر حداقل دو تا سه تولید کننده داخلی دارد."/>
  </head>
  <body>
    <article>
      <h1>صادق زاده: تمامی تجهیزات نیروگاه‌های تجدیدپذیر بومی سازی شده است</h1>
      <address><time datetime="2019-11-01T16:36:00+00:00">01 Nov 2019, 16:36</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>معاون وزیر نیرو و رئیس سازمان ساتبا با اشاره به اینکه برنامه افزایش ۳۰ درصدی نرخ خرید برق برای نیروگاه‌های استفاده کننده از تجهیزات داخلی عملیاتی و اجرا شده است، گفت: در حال حاضر تمامی تجهیزات مورد نیاز در بخش انرژی‌های تجدیدپذیر حداقل دو تا سه تولید کننده داخلی دارد.</i>
      </p>
      <figure>
        <img src="https://barghnews.com/files/fa/news/1398/8/10/83087_992.jpg"/>
      </figure>
      <p>به گزارش ب<a href="http://www.barghnews.com/">رق نیوز</a>، "سیدمحمد صادق‌زاده" در حاشیه بازدید از نوزدهمین نمایشگاه بین‌المللی صنعت برق ایران ،با اشاره به حضور مقامات ارشد صنعت برق کشور‌های همسایه در این رویداد بین‌المللی، عنوان کرد: این مهم حاکی از آن است که پیمانکاران، تولیدکنندگان و صاحبان فناوری می‌توانند علاوه بر بازار ایران، حضور هر چه بیشتری در بازار کشور‌های منطقه داشته باشند. وی با اشاره به اینکه این نمایشگاه فرصت مناسبی را برای تبادل افکار، تجارب و ارتباط مستقیم میان شرکت‌های داخلی و خارجی فراهم کرده است، گفت: برگزاری این رویداد بین‌المللی فرصت خوبی برای تبادل اطلاعات فنی، توسعه بازار و مبادلات تجاری در زمینه توسعه نیروگاه‌های تجدیدپذیر و پاک است. معاون وزیر نیرو با تاکید بر اینکه در حال حاضر ۱۱۵ نیروگاه تجدیدپذیر مگاواتی به ظرفیت ۸۴۰ مگاوات در کشور به بهره‌برداری رسیده است، افزود: در پی توسعه این واحد‌ها علاوه بر ایجاد اشتغال برای بیش از ۴۰ هزار نفر به صورت مستقیم و غیرمستقیم، حدود ۴۰ شرکت داخلی نیز در حوزه‌های مختلف از جمله صفحات خورشیدی، استراکچر خورشیدی، اینورتر و توربین بادی در حال فعالیت هستند. رئیس سازمان انرژی‌های تجدیدپذیر و بهره‌وری انرژی برق (ساتبا) با اشاره به حضور ۳۶ شرکت از ۱۳ کشور آسیایی و اروپایی در این دوره از نمایشگاه برق، گفت: حضور این کشور‌ها امکان مناسبی را برای تلاقی افکار، ایجاد ارتباط برای تکمیل چرخه فناوری انرژی‌های تجدیدپذیر و همچنین گفتگو در زمینه صادرات برق فراهم کرده است که با بهره‌گیری از این فرصت، مسیر رشد و تعالی این صنعت شتاب بیشتری خواهد گرفت. صادق‌زاده در بخش دیگری از سخنان خود با اشاره به برنامه‌های این سازمان برای حمایت از ساخت داخل، گفت: خوشبختانه برنامه افزایش ۳۰ درصدی نرخ خرید برق برای نیروگاه‌های استفاده کننده از تجهیزات داخلی عملیاتی و اجرا شده است. وزیر نیرو نیز دستورالعمل مربوطه را صادر و ساتبا براساس آن ارزیابی خود را آغاز کرده است. وی تاکید کرد: در اثر همین اقدام هم اکنون خط تولید حدود سه تولید کننده پنل خورشیدی و دو تولید کننده اینورتر خورشیدی و سایر تجهیزات انرژی تجدیدپذیر در کشور راه‌اندازی شده و برق تولیدی از این تجهیزات بین ۱۰ تا ۲۰ درصد گران‌تر خریداری می‌شود. معاون وزیر نیرو با تاکید بر اینکه رونق خوبی در این بخش صورت گرفته است، ادامه داد: چرخه تشویق ساخت داخل تجدیدپذیر‌ها از چندماه پیش اجرایی و عملیاتی شده و نخستین اثرات آن نیز در حال رخ دادن است. در حال حاضر هرگونه تجهیزات مورد نیاز در بخش انرژی‌های تجدیدپذیر حداقل دو تا سه تولید کننده داخلی دارد.</p>
    </article>
  </body>
</html>
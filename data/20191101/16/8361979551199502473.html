<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/seks-skandal-yaremenko-mozhe-pokinuti-posadu-v-komiteti-novini-ukrajini-50051147.html"/>
    <meta property="og:site_name" content="НВ"/>
    <meta property="article:published_time" content="2019-11-01T16:07:00+00:00"/>
    <meta property="og:title" content="Секс-скандал у Раді: три фракції закликали переглянути головування Яременка у комітеті зовнішньої політики"/>
    <meta property="og:description" content="Фракції Голос, Євросолідарність та Батьківщина запропонували переглянути питання перебування Богдана Яременка на посаді глави комітету з питань зовнішньої політики."/>
  </head>
  <body>
    <article>
      <h1>Секс-скандал у Раді: три фракції закликали переглянути головування Яременка у комітеті зовнішньої політики</h1>
      <h2>Фракції Голос, Євросолідарність та Батьківщина запропонували переглянути питання перебування Богдана Яременка на посаді глави комітету з питань зовнішньої політики.</h2>
      <address>
        <time datetime="2019-11-01T16:07:00+00:00">01 Nov 2019, 16:07</time>
      </address>
      <p>Про це заявив глава фракції Голос Сергій Рахманін у залі парламенту, передає <a href="https://www.radiosvoboda.org/a/news-holos-es-batkivshchyna-yaremenko/30248308.html">Радіо Свобода</a>.</p>
      <p>За його словами, на цей виступ його уповноважили всі три фракції.</p>
      <p>«З точки зору депутатів, які входять до складу цих трьох депутатських об'єднань авторитету Верховної Ради як вищого законодавчого, вищого представницького колегіального органу завдано серйозної і суттєвої шкоди», — сказав він.</p>
      <p>Рахманін заявив, що з точки зору фракцій, поведінка Яременка, «зокрема його вчорашній виступ, який, з нашої точки зору, містив елементи образи на адресу цілого законодавчого органу і заяви, які можна трактувати як погрози журналістам, є неприйнятними і неприпустимими».</p>
      <p>Він зазначив, що фракції вважають за доцільне переглянути перебування Яременка на посаді глави комітету зовнішньої політики та міжпарламентського співробітництва.</p>
      <p>Нагадаємо, ЗМІ зняли листування глави комітету з міжнародних справ <a href="https://nv.ua/ukr/ukraine/politics/bogdan-yaremenko-skandal-u-sluzi-narodu-novini-ukrajini-50050642.html">Богдана Яременка під час обговорення їм розцінок на сексуальні послуги</a>.</p>
      <p>Пізніше <a href="https://nv.ua/ukr/ukraine/politics/perepiska-yaremenka-z-poviyeyu-deputat-nagadav-pro-zakon-novini-ukrajini-50050916.html">Богдан Яременко з трибуни Верховної Ради вибачився</a> перед родиною, колегами по фракції, президентом і виборцями за скандал з публікацією його інтимного листування. Однак додав, що публікація листування — кримінальний злочин і той, хто зробив це «заробив від трьох до семи років».</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/13-listopadu-ma-motorola-tiskovku-mozna-predstavi-novy-razr-39202"/>
    <meta property="og:site_name" content="mobilenet.cz"/>
    <meta property="article:published_time" content="2019-11-01T16:45:00+00:00"/>
    <meta property="og:title" content="Legendární Motorola RAZR zachycena naživo. Podívejte se, jak jí to sluší"/>
    <meta property="og:description" content="Za necelý měsíc chystá Motorola důležitou tiskovou konferenci Měla by představit vlastní skládací telefon značky RAZR Premiéra by mohla proběhnout 13. listopadu"/>
  </head>
  <body>
    <article>
      <h1>Legendární Motorola RAZR zachycena naživo. Podívejte se, jak jí to sluší</h1>
      <address><time datetime="2019-11-01T16:45:00+00:00">01 Nov 2019, 16:45</time> by <a rel="author">Michal Pavlíček, Ioannis Papadopoulos</a></address>
      <p>
        <b>   •  Za necelý měsíc chystá Motorola důležitou tiskovou konferenci <br/>   •  Měla by představit vlastní skládací telefon značky RAZR <br/>   •  Premiéra by mohla proběhnout 13. listopadu</b>
      </p>
      <h3>Aktualizováno 1. 11. 2019 – 17:35</h3>
      <p>Do představení ohebné Motoroly RAZR zbývají necelé dva týdny, a tak není divu, že se internet plní rendery i různými spekulacemi. Tentokrát vám však přinášíme fotografii RAZRu, která se objevila na sociální síti <a href="https://www.weibo.com/1904634630/Ie9LyE5uN?type=comment#_rnd1572625386261">Weibo</a>. V poměrně výrazné bradě můžeme spatřit čtečku otisků prstů, jež odpovídá dříve uniklým renderům. Jedinou pochybnost tak vzbuzuje poměrně tlustý rámeček ve spodní části displeje, což může být zapříčiněno pouze špatně rozvrženou aplikací, která nevyplnila celý displej. Z fotografie je bohužel těžké usoudit, kde leží pravda.</p>
      <figure>
        <img src="https://cdn.24net.cz/1/obrazek/motorola-razr-308267/614w"/>
      </figure>
      <h3>Aktualizováno 1. 11. 2019 – 12:00</h3>
      <p>Zatímco před dvěma týdny jsme se dozvěděli o termínu tiskové konference, na které by mohl být novodobý RAZR představen, tentokrát úřadoval <a href="https://twitter.com/evleaks/status/1189908594797494272">Evan Blass</a>, jenž zveřejnil fotografie údajně pocházející z chystané reklamy. Na pořízených snímcích lze vidět véčkové zařízení, které má skutečně velmi podobný vzhled s původními véčky RAZR. Uvnitř je však jeden velký ohebný displej, zatímco druhý menší displej je z vnější strany. Pokud jde o výbavu, uvnitř by se měl nacházet 6,2palcový OLED displej, venku pak menší panel s rozlišením 600 × 800 pixelů. Hardwarem bude novinka mířit do střední třídy viz Snapdragon 730 a až 6GB RAM. Dále se hovoří o 128GB interní paměti a baterii s kapacitou 2 730 mAh.</p>
      <slideshow>
        <figure>
          <img src="https://cdn.24net.cz/1/obrazek/motorola-razr-2019-308220/595w"/>
        </figure>
        <figure>
          <img src="https://cdn.24net.cz/1/obrazek/motorola-razr-2019-308221/594w"/>
        </figure>
        <figure>
          <img src="https://cdn.24net.cz/1/obrazek/motorola-razr-2019-308222/595w"/>
        </figure>
        <figcaption>Motorola RAZR 2019</figcaption>
      </slideshow>
      <h3>Původní informace z 18. 10. 2019</h3>
      <p>Do konce roku nás jistě čeká ještě několik zajímavých nových telefonů. Jedním z těch významnějších by mohla být novinka od Motoroly, která se dle rozeslaných novinářských pozvánek, jak informuje například <a href="https://www.cnet.com/news/motorola-event-invite-hints-at-rumored-foldable-razr-phone/">cnet.com</a>, očekává 13. listopadu. Sama společnost láká, že dojde k odhalení znovuobjevené legendy. Díky tomu se samozřejmě spekuluje, že by mohlo dojít k představení dlouho očekávaného RAZRu, o kterém se v posledních měsících <a href="https://mobilenet.cz/clanky/motorola-nam-mozna-nadeli-legendarni-razr-s-ohebnym-displejem-jiz-na-tyto-vanoce-38698">spekuluje</a>.</p>
      <figure>
        <video src="https://cdn.24net.cz/1/obrazek/motorola-razr-307712/614w" autoplay="" loop=""/>
      </figure>
      <p>Mělo by se jednat o první skládací telefon značky, ovšem ve stylu dávných véček. Tímto směrem ostatně odkazuje i výrobcem zveřejněná animace, na které se zařízení „svlékne“ ze starého hávu. I to by mohlo znamenat, že uvidíme tenký smartphone, který bude možné ohnout. Dle dřívějších spekulací by novinka měla svou výbavou mířit do střední třídy s procesorem Snapdragon 710, 6GB RAM nebo 128GB úložištěm. Cena má činit 1 500 dolarů, tedy zhruba 40 tisíc korun s daní. Mezi skládacími telefony by tak šlo o dostupnější novinku.</p>
      <related>
        <h4>Přečtěte si také</h4>
        <a href="https://mobilenet.cz/clanky/motorola-nam-mozna-nadeli-legendarni-razr-s-ohebnym-displejem-jiz-na-tyto-vanoce-38698"/>
      </related>
      <related>
        <h4>Související články</h4>
        <a href="https://mobilenet.cz/clanky/takto-dobre-muze-fotit-stredni-trida-test-fotoaparatu-motoroly-moto-g7-plus-37122"/>
        <a href="https://mobilenet.cz/clanky/elegance-a-luxus-to-je-nova-generace-hodinek-motorola-moto-360-39309"/>
        <a href="https://mobilenet.cz/clanky/motorola-dnes-zacina-prodavat-novinku-one-macro-zname-ceskou-cenu-39267"/>
        <a href="https://mobilenet.cz/clanky/motorola-moto-g8-plus-se-chlubi-48mpx-fotoaparatem-a-specialni-akcni-videokamerou-39266"/>
        <a href="https://mobilenet.cz/clanky/naprosty-zaklad-od-motoroly-moto-e6-play-je-levnou-novinkou-pro-cesky-trh-39265"/>
        <a href="https://mobilenet.cz/clanky/motorola-moto-g8-play-je-levnou-novinkou-se-tremi-fotoaparaty-39264"/>
      </related>
    </article>
  </body>
</html>
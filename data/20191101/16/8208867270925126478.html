<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/01/news/il_leader_della_lega_non_conoscono_neppure_i_dati_gli_sbarchi_aumentano_da_settembre_-240031332/"/>
    <meta property="og:site_name" content="Repubblica.it"/>
    <meta property="article:published_time" content="2019-11-01T16:02:00+00:00"/>
    <meta property="og:title" content="Lo scontro Salvini-Lamorgese, gli sbarchi e i voli charter: i numeri per fare chiarezza"/>
    <meta property="og:description" content="L'ex ministro contrattacca: &quot;Questo è il governo dell'invasione, presenteremo emendamenti per evitare i tagli alle forze"/>
  </head>
  <body>
    <article>
      <h1>Lo scontro Salvini-Lamorgese, gli sbarchi e i voli charter: i numeri per fare chiarezza</h1>
      <h2>L'ex ministro contrattacca: "Questo è il governo dell'invasione, presenteremo emendamenti per evitare i tagli alle forze dell'ordine". La ministra Lamorgese aveva già smentito l'arrivo di nuovi richiedenti asilo in charter dalla Germania: "I rientri in aereo, invece, c'erano stati nel corso del 2018"</h2>
      <address>
        <time datetime="2019-11-01T16:02:00+00:00">01 Nov 2019, 16:02</time>
      </address>
      <p><b>ROMA</b> - Incalzato dall'attuale titolare del ministero dell'Interno, <b>Luciana Lamorgese </b>- che su <i>Repubblica</i> ha detto “l’invasione di migranti non c’è e i rimpatri aumentano” - <b>Matteo Salvini </b>replica: "Il ministro Lamorgese dimostra di non conoscere nemmeno i dati ufficiali del Viminale affermando che gli sbarchi sono aumentati solo a settembre. Sono invece cresciuti sia a settembre, 2.498 nel 2019 contro i 947 del 2018, che a ottobre, 2.015 contro i 1.007 di un anno fa, ovvero da quando c'è lei".<br/><br/>L'intervista con <i>Repubblica</i> dell'ex prefetta di Milano, in verità, parlava solo degli sbarchi di settembre e ne attribuiva l'aumento alla crescita degli approdi autonomi. Per quanto riguardo la crescita generale di ottobre 2019, i numeri del leader della Lega sono corretti, tanto che già oggi "Repubblica" l'ha riportata sul quotidiano. 1.007 a ottobre 2018, invece 2015 il mese scorso.<br/><br/>A questi numeri vanno però aggiunti quelli dall'inizio dell'anno, che nel 2019 circa 9.600 rispetto ai 22mila di tutto il 2018.<br/><br/>Salvini su Facebook definisce l'esecutivo in carica "il governo dell'invasione" e dice ancora: "La Lamorgese parla delle procedure accelerate per espellere i clandestini nelle zone di frontiera, ma sono frutto del <a href="https://www.repubblica.it/cronaca/2018/11/27/news/scheda_dl_sicurezza_stretta_su_immigrazione_e_mafia-212803810/">Decreto sicurezza</a>. Pensano che gli italiani siano scemi?".  La ministra fa presente che "un fatto importante si è verificato con l’ultimo sbarco della Ocean Viking, in quest’occasione Francia e Germania hanno offerto la disponibilità ad accogliere il 72 per cento dei migranti, dando di fatto già attuazione al pre-accordo di Malta, che comincia quindi a dare i primi risultati".<br/><br/>Negli scorsi giorni l’ex ministro dell’Interno aveva denunciato l’arrivo di voli charter dalla Germania con il rimpatrio dei migranti di Dublino. La ministra, invece, ha smentito definendo la notizia "totalmente destituita di fondamento" ma ricordando che con il suo governo Lega-5 Stelle i <i>charter</i> erano stati accettati: "In tutto il 2018 sono stati trasferiti così 2.331 richiedenti asilo". <i>Repubblica</i> <a href="https://rep.repubblica.it/pwa/generale/2019/06/21/news/berlino_voli_charter_per_rispedire_i_migranti_in_italia-229346763/">lo aveva documentato</a>.</p>
    </article>
  </body>
</html>
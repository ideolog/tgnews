<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/klop-4.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T16:57:00+00:00"/>
    <meta property="og:title" content="Клоп защити БФС: Расизмът не е проблем само на България"/>
    <meta property="og:description" content="Според мениджъра на &quot;Ливърпул&quot; трябва повече да се говори за проблема, за да бъде решен"/>
  </head>
  <body>
    <article>
      <h1>Клоп защити БФС: Расизмът не е проблем само на България</h1>
      <h2>Според мениджъра на "Ливърпул" трябва повече да се говори за проблема, за да бъде решен</h2>
      <address>
        <time datetime="2019-11-01T16:57:00+00:00">01 Nov 2019, 16:57</time>
      </address>
      <p>Мениджърът на "Ливърпул" Юрген Клоп вярва, че БФС няма вина за расисткия скандал около европейската квалификация между България и Англия в София, завършила 0:6 в полза на "Трите лъва". Според германския специалист проблемът е много сериозен и не касае единствено България.</p>
      <p>Преди дни УЕФА наказа България с един мач пред празни трибуни, както и с още един условно при ново провинение в следващите две години. Също така родната централа трябва да плати обща глоба в размер на 85 хил. евро. </p>
      <p>В Англия бяха разочаровани от решението на УЕФА.</p>
      <p>"Не съм сигурен какво трябва да бъде наказанието, трудно е да се прецени. Не мисля, че е много важно да обсъждаме каква е санкцията. Важно е да се говори за расизма, за да не се случва отново в бъдеще. Футболната асоциация на България не беше виновна за тази ситуация. Други хора носят вината и трябва да се направи така, че да не действат повече по този начин", каза Юрген Клоп.</p>
      <p>"Живеем във време, в което проблемът се завръща или все още съществува - няма значение. Трябва да опитаме да се справим с него. Трябва да се направи така, че тези момчета, не само в България, защото това не е само български проблем, да кажат "съжаляваме, няма да правим повече така", добави германецът.</p>
    </article>
  </body>
</html>
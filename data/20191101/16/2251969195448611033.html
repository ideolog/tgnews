<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/01/abat-jour-quintet-carica-swing-al-politeama/1320292/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-01T16:02:24+00:00"/>
    <meta property="og:title" content="Abat-Jour Quintet, carica swing al Politeama"/>
    <meta property="og:description" content="TOLENTINO - L'omaggio a Nicola Arigliano riscuote il successo del pubblico"/>
  </head>
  <body>
    <article>
      <h1>Abat-Jour Quintet, carica swing al Politeama</h1>
      <h2>TOLENTINO - L'omaggio a Nicola Arigliano riscuote il successo del pubblico</h2>
      <address><time datetime="2019-11-01T16:02:24+00:00">01 Nov 2019, 16:02</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F01%2Fabat-jour-quintet-carica-swing-al-politeama%2F1320292%2F">Condividi62</a><a href="https://twitter.com/intent/tweet?text=Abat-Jour+Quintet%2C++carica+swing+al+Politeama&amp;url=https%3A%2F%2Fwww.cronachemaceratesi.it%2F2019%2F11%2F01%2Fabat-jour-quintet-carica-swing-al-politeama%2F1320292%2F">Tweet</a>Email62 Condivisioni</p>
      <p> </p>
      <p> </p>
      <p>
        <b>Successo per l’appassionato “Omaggio a Nicola Arigliano” degli Abat-jour Quintet di scena al Politeama di Tolentino lo scorso giovedì, secondo appuntamento della stagione allestita in collaborazione con l’Associazione Tolentino Jazz.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/Abat-Jour-5et-ok-325x244.jpeg"/>
      </figure>
      <p>Il gruppo ha proposto un gradevolissimo viaggio nel repertorio del crooner pugliese e della canzone italiana swing con classici come “Ho un sassolino nella scarpa” e “ Il pinguino innamorato”. Da ”20 km al giorno” a “Lodovico” sino a “Bombolo” ( con tanto di imitazione dell’omonimo attore comico recentemente scomparso), Carlo Piermartire, voce solista del gruppo, ha rivestito con grande verve il ruolo del front-man sfoderando presenza scenica e carisma. Supportato con la dovuta leggerezza dai suoi compagni di avventura, Piermartire ha fatto coppia con il suo trombone, tra jungle style e toni retrò quasi dixie, con la tromba ed il flicorno di Luca Giardini, mentre la sezione ritmica ha avuto il brillante supporto di Giammarco Polini alla chitarra (lanciatissimo in numerosi soli), Manuele Montanari al contrabbasso e di Paolo Valentini alla batteria. I successi di Arigliano, con tutta loro carica ironica e i riusciti arrangiamenti appositamente elaborati da Piermartire, sono stati interpretati in modo brillante e accattivante spaziando da “ Quel motivetto” e “Permettete signorina”, alla grintosa “Sixteeen tons” e la deliziosa “I sing ammore”, fino ad includere brani dalle atmosfere più languide e sentimentali come “Amorevole” e “Colpevole”. Non sono mancati evergreen come “Maramao perché sei morto” con il raffinato tocco felino della voce solista e “Donna”. Il meritato bis ha concluso in bellezza il concerto sulle note del suggestivo “Abat-Jour”, ricordando i nostalgici anni Cinquanta.</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/Carlo-Piermartire-488x650.jpeg"/>
        <figcaption>Carlo Piermartire</figcaption>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Giardini-Piermartire-499x650.jpeg"/>
        <figcaption>Luca Giardini e Carlo Piermartire</figcaption>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Abat-Jour-5et-650x488.jpeg"/>
      </figure>
    </article>
  </body>
</html>
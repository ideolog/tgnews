<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-30/sport/quot-caro-marchisio-banditi-non-sono-povericristi-quot-facci-217866.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-01T16:15:00+00:00"/>
    <meta property="og:title" content="Facci:caro marchisio,i banditi non sono povericristi-la jena: marchisio al viminale"/>
    <meta property="og:description" content="&quot;CARO MARCHISIO, I BANDITI NON SONO POVERICRISTI&quot; - FACCI: &quot;L'EX CALCIATORE DELLA JUVE VITTIMA DI UNA RAPINA IN CASA SE NON VUOLE ESSERE STRUMENTALIZZATO EVITI DI DIFFONDERE MESSAGGI INGENUI O SBAGLIATI - DOVREBBE SAPERE CHE LE BANDE DELLE VILLE SONO UNA REALTA' CRIMINALE ORGANIZZATA. LA FAME NON C'ENTRA...&quot; - LA &quot;JENA&quot;: &quot;UNO COME MARCHISIO DOVREBBE FARE IL MINISTRO DELL'INTERNO&quot;"/>
  </head>
  <body>
    <article>
      <h1>Facci:caro marchisio,i banditi non sono povericristi-la jena: marchisio al viminale</h1>
      <address>
        <time datetime="2019-11-01T16:15:00+00:00">01 Nov 2019, 16:15</time>
      </address>
      <p>
        <b>"CARO MARCHISIO, I BANDITI NON SONO POVERICRISTI" - FACCI: "L'EX CALCIATORE DELLA JUVE VITTIMA DI UNA RAPINA IN CASA SE NON VUOLE ESSERE STRUMENTALIZZATO EVITI DI DIFFONDERE MESSAGGI INGENUI O SBAGLIATI - DOVREBBE SAPERE CHE LE BANDE DELLE VILLE SONO UNA REALTA' CRIMINALE ORGANIZZATA. LA FAME NON C'ENTRA..." - LA "JENA": "UNO COME MARCHISIO DOVREBBE FARE IL MINISTRO DELL'INTERNO"</b>
      </p>
      <hr/>
      <p>
        <b>1 – COSÌ</b>
      </p>
      <p>
        <b>Jena per <a href="http://www.lastampa.it/">“la Stampa”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-254291/1179499.htm">
          <img src="https://cdn-static.dagospia.com/img/foto/07-2019/marchisio-1179499.png"/>
        </a>
        <figcaption>marchisio</figcaption>
      </figure>
      <p>L' ex calciatore Marchisio rapinato in casa: "Chi sta male, chi ha fame, non ha paura e può anche arrivare a fare ciò... perché la differenza tra ricchi e poveri è ovunque". Uno così dovrebbe fare il ministro dell' Interno.</p>
      <p>
        <b>2 – CARO MARCHISIO</b>
      </p>
      <p>
        <b>Filippo Facci per <a href="http://www.liberoquotidiano.it/">“Libero Quotidiano”</a></b>
      </p>
      <p>Forse sapete che l' ex calciatore Claudio Marchisio (ex dal 3 ottobre scorso) l' altra notte è stato rapinato in casa sua, una storiaccia brutta: in cinque hanno fatto irruzione nella sua villa nell' hinterland di Torino e si sono fatti consegnare gioielli e vestiti, questo prima di filarsela e dopo aver puntato la pistola alla tempia sua e della moglie.</p>
      <p>Un classico: volto coperto da passamontagna e ingresso da una portafinestra, mentre la coppia stava guardando la tv; i rapinatori hanno chiesto dov' era la cassaforte (che non c' era) e, dopo aver perlustrato la casa, se ne sono andati senza fare altri danni. Fortuna che i figli non c' erano. Ma non è la cronaca a interessarci. Il punto è che Marchisio, che ha 33 anni, ha detto due cose - quelle che ci interessano - e una è questa: «Non voglio che quanto accaduto possa esser strumentalizzato».</p>
      <figure>
        <a href="https://www.dagospia.com/mediagallery/Dago_fotogallery-254291/563549.htm">
          <img src="https://cdn-static.dagospia.com/img/foto/06-2014/marchisio-2-563549.jpg"/>
        </a>
        <figcaption>marchisio 2</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254291/1231693.htm">
          <img src="https://cdn-static.dagospia.com/img/foto/10-2019/marchisio-tweet-1231693.png"/>
        </a>
        <figcaption>marchisio tweet</figcaption>
      </figure>
      <p>Che cosa intendeva? Non è molto chiaro, ma in ogni caso l' ex calciatore potrebbe accettare un consiglio: se non vuole essere strumentalizzato, eviti di rilasciare - come ha fatto ieri - un' intervista al Corriere della Sera ed eviti di parlare della rapina ai 2,1 milioni di persone che lo seguono su Twitter: altrimenti qualcuno che voglia «strumentalizzare» (qualsiasi cosa intendesse) rischia di trovarlo.</p>
      <p>
        <b>GRUPPI DI DELINQUENTI</b>
      </p>
      <p>Ma forse è più interessante la seconda frase pronunciata da Marchisio, frase che il sito online del Corriere della Sera (non il cartaceo) ha messo direttamente nel titolo: «Non giustifico i banditi, ma penso: chi sta male può anche arrivare a fare ciò». La frase estesa, nel testo, è questa: «Chi sta male, chi ha fame, non ha paura e può anche arrivare a fare ciò. Sono cose che accadono da tutte le parti, perché la differenza tra ricchi e poveri e ovunque». Bene, cioè male, nel senso: non vorremmo che Marchisio, che non ci pare uno stupido, la sua rapina finisca per strumentalizzarla lui stesso: senza volere, ovviamente. Questo diffondendo un messaggio sbagliato o perlomeno molto ingenuo.</p>
      <figure>
        <a href="https://www.dagospia.com/mediagallery/Dago_fotogallery-254291/1051488.htm">
          <img src="https://cdn-static.dagospia.com/img/foto/08-2018/roberta-sinopoli-moglie-di-marchisio-1-1051488.jpg"/>
        </a>
        <figcaption>ROBERTA SINOPOLI MOGLIE DI MARCHISIO 1</figcaption>
      </figure>
      <p>Il messaggio sarebbe questo: in giro per il Paese - diviso come nel medioevo tra ricchi e poveri, coi calciatori insediati tra i ricchi - circolano dei poveri affamati che per non morire di inedia si riducono a modeste rapine di sopravvivenza, il cui primario obiettivo, idealmente, sarebbe un panino; i rapinatori che hanno puntato la pistola alla tempia sua e della moglie, cioè, sarebbero come i disperati che scippano per motivi alimentari o come altri disperati che delinquono per procurarsi la dose.</p>
      <figure>
        <a href="https://www.dagospia.com/mediagallery/Dago_fotogallery-254291/1179497.htm">
          <img src="https://cdn-static.dagospia.com/img/foto/07-2019/marchisio-1179497.png"/>
        </a>
        <figcaption>marchisio</figcaption>
      </figure>
      <p>Ma, pur ammettendo che il mondo del calcio sia molto autoreferenziale e un pizzico tagliato fuori dal mondo reale, è il caso di ripetere che le cose stanno diversamente. Da molti anni, in tutta Italia e soprattutto nel Norditalia, dove c' è più ricchezza e più case di gente abbiente - non poveri e non particolarmente ricchi - circolano bande di delinquenti professionisti che rapinano metodicamente ville e casali isolati, e questo per ragioni che con la fame e lo «stare male» hanno poco a che fare, anche perché trattasi di un mestiere altamente specializzato dove i disperati non sono visti di buon occhio. In linea di massima, chi ha fame va alla Caritas, o vive di espedienti, di piccoli furti da supermercato: non compone bande di criminali seriali che le forze dell' ordine hanno inquadrato da tempo.</p>
      <p>E non si tratta di nuovi poveri, di una nuova stratificazione sociale buona per le analisi dell' Istat o del Censis: sono i nuovi criminali, gente che sceglie deliberatamente di fare un mestiere - perché è un mestiere - che ha predecessori non negli italiani di «Ladri di Biciclette», ma in - per dire - Renato Vallanzasca e Francis Turatello. La differenza è che il rapinatore, in parte, corrisponde a uno dei lavori che gli italiani non vogliono più fare, e infatti ci sono molti stranieri che lo fanno anche meglio: c' è una buona percentuale di essi che si muove da un paese all' altro con l' intento specifico di ingrossare attività criminali, o, peggio, che finisce per caderci dentro grazie a quelle scuole di formazione che ormai sono le carceri.</p>
      <p>Chiunque - quindi anche Claudio Marchisio, che ha una buona dimestichezza con internet - può fare una ricerca e scoprire che le «bande delle ville» sono una realtà consolidata, organizzata, qualcosa che non dipende dalla mancanza di denaro ma che il denaro, semplicemente, insegue.</p>
      <figure>
        <a href="https://www.dagospia.com/mediagallery/Dago_fotogallery-254291/1179496.htm">
          <img src="https://cdn-static.dagospia.com/img/foto/07-2019/marchisio-1179496.png"/>
        </a>
        <figcaption>marchisio</figcaption>
      </figure>
      <p>
        <b>LA FAME NON C' ENTRA</b>
      </p>
      <p>Non è che questi stanno male, hanno fame e perciò, non avendo paura, fanno le rapine: non hanno paura di fare le rapine, punto. Il tutto con una rinnovata efferatezza che - questo sì - è propria di paesi che all' appuntamento col benessere sono arrivati in ritardo. Ma in quei paesi, come nel nostro, è pieno di gente che sta male, che ha fame e che non ha paura: ma le rapine non le fa lo stesso.</p>
      <figure>
        <a href="https://www.dagospia.com/mediagallery/Dago_fotogallery-254291/905213.htm">
          <img src="https://cdn-static.dagospia.com/img/foto/06-2017/roberta-sinopoli-moglie-di-marchisio-905213.png"/>
        </a>
        <figcaption>roberta sinopoli moglie di marchisio</figcaption>
      </figure>
      <p>Da una rapida ricerca, il primo risultato che ci viene fuori è una banda di albanesi e italiani che agiva soprattutto nel torinese (combinazione) e che il 9 ottobre scorso è stata arrestata perché «saccheggiavano ville e abitazioni isolate, sorprendendo i proprietari nel sonno e rubando qualunque cosa fosse presente in casa», «diciassette gli episodi contestati dai Carabinieri nelle province di Torino, Biella, Novara e Perugia».</p>
      <figure>
        <a href="https://www.dagospia.com/mediagallery/Dago_fotogallery-254291/1051489.htm">
          <img src="https://cdn-static.dagospia.com/img/foto/08-2018/roberta-sinopoli-moglie-di-marchisio-1051489.jpg"/>
        </a>
        <figcaption>ROBERTA SINOPOLI MOGLIE DI MARCHISIO</figcaption>
      </figure>
      <p>Il secondo risultato parla di una banda di tre albanesi che hanno fatto 33 rapine in ville, accumulando oltre un milione di euro in Friuli Venezia Giulia, Veneto e Lombardia. Il terzo risultato riguarda una banda che agiva «con tecniche militari, armati e con violenza, erano veri e propri imprenditori del crimine» e sono stati arrestati per rapine in Piemonte e Lombardia.</p>
      <p>Altri risultati scendono verso sud e raccontano di «rapinatori seriali» a Fiano Romano e a Nettuno. E via così. E può anche darsi che avessero fame: dopo la rapina saranno andati al ristorante.</p>
      <figure>
        <a href="https://www.dagospia.com/mediagallery/Dago_fotogallery-254291/1053819.htm">
          <img src="https://cdn-static.dagospia.com/img/foto/08-2018/claudio-marchisio-1053819.png"/>
        </a>
        <figcaption>claudio marchisio</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254291/994792.htm">
          <img src="https://cdn-static.dagospia.com/img/foto/03-2018/marchisio-994792.png"/>
        </a>
        <figcaption>marchisio</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254291/770607.htm">
          <img src="https://cdn-static.dagospia.com/img/foto/03-2016/marchisio-770607.jpg"/>
        </a>
        <figcaption>MARCHISIO</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254291/651890.htm">
          <img src="https://cdn-static.dagospia.com/img/foto/03-2015/marchisio-651890.jpg"/>
        </a>
        <figcaption>marchisio</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254291/994789.htm">
          <img src="https://cdn-static.dagospia.com/img/foto/03-2018/marchisio-994789.png"/>
        </a>
        <figcaption>marchisio</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254291/1170427.htm">
          <img src="https://cdn-static.dagospia.com/img/foto/06-2019/facci-1170427.png"/>
        </a>
        <figcaption>facci</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254291/1170426.htm">
          <img src="https://cdn-static.dagospia.com/img/foto/06-2019/facci-1170426.png"/>
        </a>
        <figcaption>facci</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254291/787888.htm">
          <img src="https://cdn-static.dagospia.com/img/foto/04-2016/marchisio-787888.png"/>
        </a>
        <figcaption>MARCHISIO</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254291/994788.htm">
          <img src="https://cdn-static.dagospia.com/img/foto/03-2018/marchisio-e-la-moglie-994788.jpg"/>
        </a>
        <figcaption>marchisio e la moglie</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254291/787890.htm">
          <img src="https://cdn-static.dagospia.com/img/foto/04-2016/marchisio-787890.jpg"/>
        </a>
        <figcaption>MARCHISIO</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254291/994790.htm">
          <img src="https://cdn-static.dagospia.com/img/foto/03-2018/marchisio-994790.jpg"/>
        </a>
        <figcaption>marchisio</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254291/994793.htm">
          <img src="https://cdn-static.dagospia.com/img/foto/03-2018/marchisio-e-la-moglie-994793.png"/>
        </a>
        <figcaption>marchisio e la moglie</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254291/1179495.htm">
          <img src="https://cdn-static.dagospia.com/img/foto/07-2019/marchisio-1179495.png"/>
        </a>
        <figcaption>marchisio</figcaption>
      </figure>
    </article>
  </body>
</html>
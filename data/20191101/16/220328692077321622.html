<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/rusiya-obvini-sashch-v-kontrabanda-na-siriyski-petrol-405593.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-01T16:27:39+00:00"/>
    <meta property="og:title" content="Русия обвини САЩ в контрабанда на сирийски петрол"/>
    <meta property="og:description" content="Според страната доставките се охраняват от американски частни военни компании и спецчасти"/>
  </head>
  <body>
    <article>
      <h1>Русия обвини САЩ в контрабанда на сирийски петрол</h1>
      <address>
        <time datetime="2019-11-01T16:27:39+00:00">01 Nov 2019, 16:27</time>
      </address>
      <p>Съединените щати извършват контрабанда на сирийски петрол в други страни, обяви официалният представител на руското министерство на отбраната Игор Конашенков, цитиран от ТАСС.</p>
      <p>По негови думи доставките се охраняват от американски частни военни компании и спецчасти.</p>
      <p>"Под закрилата на военнослужещи от САЩ и сътрудници на техни частни военни компании цистерни с нефт от петролните находища в Източна Сирия влизат контрабандно в други страни. Ако срещу тях бъде извършено нападение, спецчастите на САЩ и авиацията неизменно се намесват", заяви Конашенков. Той посочи, че петролът се произвежда от оборудване, което е осигурено чрез заобикаляне на всички санкции на САЩ от водещи западни корпорации.</p>
      <p>Конашенков бе категоричен, че приходите от контрабандата на сирийски петрол чрез посреднически фирми отиват в сметките на американските частни военни компании и спецслужби.</p>
      <p>По изчисления на силовото министерство на Русия при цена 38 долара за барел сирийски контрабанден нефт приходите от този "бизнес" надхвърлят 30 млн. долара на месец. "За такъв непрекъснат финансов поток, освободен от контрола и данъците на американската държава, ръководството на Пентагона е готово да охранява нефтените находища в Сирия от "Ислямска държава", смята Конашенков.</p>
    </article>
  </body>
</html>
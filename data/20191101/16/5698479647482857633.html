<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/01/winter-poses-new-threat-to-migrants-in-bosnian-forest-camp"/>
    <meta property="og:site_name" content="euronews"/>
    <meta property="article:published_time" content="2019-11-01T16:16:22+00:00"/>
    <meta property="og:title" content="زمستان تهدیدی تازه برای مهاجران گرفتار در اردوگاه بوسنی و هرزگوین"/>
    <meta property="og:description" content="محمد ادریس از افغانستان می‌گوید: «من در اسلوونی و کرواسی اسطبل‌هایی برای نگهداری حیوانات دیدم که بهتر از این اردوگاه هستند. اینجا اردوگاه نیست. اینجا برای زندگی انسان نیست.»"/>
  </head>
  <body>
    <article>
      <h1>زمستان تهدیدی تازه برای مهاجران گرفتار در اردوگاه بوسنی و هرزگوین</h1>
      <address><time datetime="2019-11-01T16:16:22+00:00">01 Nov 2019, 16:16</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/27/35/04/773x435_cmsv2_2ec552ac-35d5-56b9-a604-0a3b91440969-4273504.jpg"/>
      </figure>
      <p>گروه‌های امداد می‌گویند صدها مهاجر از خاورمیانه و آسیا که در اردوگاهی در جنگل‌ بوسنی و هرزگوین به سر می‌برند با فرا رسیدن فصل سرما در معرض خطر قرار دارند.</p>
      <p>بوسنی از زمانی‌ که کرواسی، مجارستان و اسلوونی مرزهای خود را به روی مهاجران غیرقانونی بستند، با موجی از مهاجران روبرو شده است.</p>
      <blockquote>در غیر اینصورت کاملا مشخص است که چه اتفاقی می‌افتد. اگر مردم برای زمستان آنجا بمانند، می‌میرند.<cite>پیتر واندر اوورائرت <br/>هماهنگ کننده بخش بالکان غربی سازمان بین‌المللی مهاجرت</cite></blockquote>
      <p>مقام‌های بوسنیایی در ماه ژوئن گذشته مهاجران را از شهر بیهاچ به اردوگاه ووچیاک در یک محل قدیمی دفن زباله منتقل کردند که حدود هشت کیلومتر با مرز کرواسی فاصله دارد.</p>
      <p>سازمان‌های امداد از مقامات خواسته‌اند تا اردوگاه ووچیاک را تعطیل کنند و باتوجه به سرد شدن هوا مکان مناسبتری را برای مهاجران تدارک ببینند.</p>
      <p>پیتر واندر اوورائرت، هماهنگ کننده بخش بالکان غربی سازمان بین‌المللی مهاجرت گفت: «در غیر اینصورت کاملا مشخص است که چه اتفاقی می‌افتد. اگر مردم برای زمستان آنجا بمانند، می‌میرند.»</p>
      <figure>
        <img src="https://static.euronews.com/articles/stories/04/27/35/04/808x539_cmsv2_9833902a-8f8d-5658-8c66-90189c60af09-4273504.jpg"/>
      </figure>
      <p>این اردوگاه فاقد آب و برق است و در جنگل‌های اطراف آن مین‌های باقی مانده از جنگ‌های دهه ۹۰ یوگسلاوی همچنان وجود دارد و خنثی نشده‌اند.</p>
      <p>در روزهای بارانی آخر اکتبر، با دمای هوای نزدیک به صفر درجه، نیروهای پلیس از نزاع بین مهاجران به‌خاطر کمبود مواد غذایی که توسط صلیب سرخ توزیع شده بود، جلوگیری کرد.</p>
      <p>برخی از مهاجران مجبورند با دمپایی در گل و لای حرکت کنند و در نبود حمام و دوش، برای شست و شوی خود آب سرد را با ظرف پلاستیکی روی خود می‌ریزند. در این روزهای سرد، بسیاری از افراد ساکن در این اردوگاه که در چادر زندگی می‌کنند لباس گرم به اندازه کافی ندارند.</p>
      <p>محمد ادریس نیازیور از افغانستان می‌گوید: «من در اسلوونی و کرواسی اسطبل‌هایی برای نگهداری حیوانات دیدم که بهتر از این اردوگاه هستند. اینجا اردوگاه نیست. اینجا برای زندگی انسان نیست.»</p>
      <p>بسیاری از مهاجران بارها سعی کرده‌اند که از این مکان به کرواسی وارد شوند اما در مرز متوقف و بازگردانده شده‌اند. بسیاری می‌گویند که پلیس آن‌ها را مورد ضرب و جرح قرار داده و گوشی‌هایشان را خرد کرده است، اتهامی که پلیس کرواسی آن را تکذیب می‌کند.</p>
      <p>حمزه از پاکستان می‌گوید که پلیس او را به محض ورود به کرواسی به اردوگاه برگردانده است. او نگران سردتر شدن هوا و بارش برف است که مانع تلاش او برای گذشتن از مرز خواهد شد.</p>
      <p>بیش از ۴۰ هزار مهاجر از سال ۲۰۱۸ وارد بوسنی شده‌اند. تقریبا یک پنجم آن‌ها کودکان هستند. بسیاری به هر طریقی تلاش می‌کنند که خود را به اروپای غربی برسانند.</p>
      <p>مقام‌های بوسنی هنوز نتوانسته‌اند تصمیم بگیرند مهاجرانی را که در این کشور گرفتار شده اند کجا اسکان دهند. دولت می‌گوید که مسکن‌های موقت را پیشنهاد داده است اما مقام‌های محلی با این طرح مخالفت می‌کنند.</p>
      <figure>
        <img src="https://static.euronews.com/articles/stories/04/27/35/04/808x539_cmsv2_abb6fd8a-051c-53ca-b528-04cd61f091d4-4273504.jpg"/>
      </figure>
      <figure>
        <img src="https://static.euronews.com/articles/stories/04/27/35/04/808x539_cmsv2_194bf02e-5e10-5b2c-a6e2-b3cc4fc0f420-4273504.jpg"/>
      </figure>
      <figure>
        <img src="https://static.euronews.com/articles/stories/04/27/35/04/808x539_cmsv2_3b60aa19-7279-5c86-a649-17ce24aed705-4273504.jpg"/>
      </figure>
      <figure>
        <img src="https://static.euronews.com/articles/stories/04/27/35/04/808x539_cmsv2_356e73eb-a45d-5de8-b03d-576875c79e87-4273504.jpg"/>
      </figure>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/usi-banki-ukrayini-zavershili-perehid-na-iban-nacbank-328156_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T16:30:00+00:00"/>
    <meta property="og:title" content="Усі банки України завершили перехід на IBAN – Нацбанк"/>
    <meta property="og:description" content="До 12 січня 2020 року ще можна використовувати платіжні реквізити, які застосовувалися до запровадження цього стандарту."/>
  </head>
  <body>
    <article>
      <h1>Усі банки України завершили перехід на IBAN – Нацбанк</h1>
      <h2>До 12 січня 2020 року ще можна використовувати платіжні реквізити, які застосовувалися до запровадження цього стандарту.</h2>
      <address>
        <time datetime="2019-11-01T16:30:00+00:00">01 Nov 2019, 16:30</time>
      </address>
      <p>В Україні усі банки завершили перехід на міжнародний стандарт номера рахунку <a href="https://dt.ua/ECONOMICS/29-bankiv-ukrayini-pereyshli-na-vikoristannya-iban-322607_.html"><b>IBAN.</b></a> Номери рахунків клієнтів банків міститимуть 29 символів та відповідатимуть вимогам стандарту IBAN, який використовують у Європі, повідомляє у п'ятницю пресслужба Нацбанку України.</p>
      <p>Вказується, що перехід на стандарт IBAN розпочався у серпні і тривав до 31 жовтня. Під час переходу банки надавали інформацію про нові та змінені за стандартом IBAN рахунки клієнтів – платників податків контролюючим органам.</p>
      <p>Станом на 31 жовтня 103 учасники Системи електронних платежів здійснили 66% від загальної кількості платежів з використанням IBAN. Включно до 12 січня 2020 року ще можна використовувати платіжні реквізити, які застосовувалися до запровадження цього стандарту. Так, банки приймають документи на переказ коштів клієнтів, у яких заповнені або пара реквізитів "Код банку" та "Рахунок", або рахунок за стандартом IBAN. Остаточний перехід усіх розрахунків клієнтів на стандарт IBAN відбудеться з 13 січня.</p>
      <p>
        <i>IBAN (International Bank Account Number) – міжнародний номер банківського рахунку. Для України IBAN складається із 29 літерно-цифрових символів: коду країни, контрольного розряду, коду банку та номера рахунку.</i>
      </p>
      <p>Наприкінці минулого року Національний банк повідомив, що у 2019 році запровадить <a href="https://dt.ua/ECONOMICS/z-nastupnogo-roku-ukrayinski-banki-pereydut-na-mizhnarodniy-nomer-bankivskogo-rahunku-iban-298420_.html"><b>міжнародний номер банківського рахунку IBAN</b></a>, що дасть можливість гармонізувати український платіжний простір з європейським. Планувалося, що старт впровадження IBAN в Україні розпочнеться з 1 квітня 2019 року, однак його <a href="https://dt.ua/ECONOMICS/nacbank-vidstrochiv-vvedennya-nomera-bankivskogo-rahunku-iban-303920_.html"><b>перенесли на 5 серпня</b></a>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/nancy-pelosi-presedintele-camerei-reprezentantilor-nu-s-a-decis-daca-va-fi-lansata-procedura-demiterii-lui-donald-trump-18529713"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-01T16:43:00+00:00"/>
    <meta property="og:title" content="Nancy Pelosi, preşedintele Camerei Reprezentanţilor: Nu s-a decis dacă va fi lansată procedura demiterii lui Donald Trump"/>
    <meta property="og:description" content="Audierile publice în investigaţia parlamentară care îl vizează pe preşedintelui SUA, Donald Trump, probabil vor începe în noiembrie, a declarat Nancy Pelosi, preşedintele Camerei Reprezentanţilor, subliniind că nu a stabilit încă dacă va fi iniţiată procedura demiterii."/>
  </head>
  <body>
    <article>
      <h1>Nancy Pelosi, preşedintele Camerei Reprezentanţilor: Nu s-a decis dacă va fi lansată procedura demiterii lui Donald Trump</h1>
      <address><time datetime="2019-11-01T16:43:00+00:00">01 Nov 2019, 16:43</time> by <a rel="author">Mihai Draghici, Mediafax</a></address>
      <p>Audierile publice în investigaţia parlamentară care îl vizează pe preşedintelui SUA, Donald Trump, probabil vor începe în noiembrie, a declarat Nancy Pelosi, preşedintele Camerei Reprezentanţilor, subliniind că nu a stabilit încă dacă va fi iniţiată procedura demiterii.</p>
      <p>"Aş presupune că vor fi audieri publice în noiembrie", a declarat Nancy Pelosi, citată de agenţia Bloomberg.</p>
      <p>"Orice caz pentru demiterea preşedintelui trebuie să fie puternic", a precizat Nancy Pelosi.</p>
      <p>Preşedintele Camerei Reprezentanţilor a explicat că audierile în sesiuni private vor continua atât timp cât vor fi "productive".</p>
      <p>"Încă nu ştim programul (...). Nu am luat încă vreo decizie asupra procedurii demiterii preşedintelui", a precizat Nancy Pelosi.</p>
      <p>Camera Reprezentanţilor, aflată sub controlul opoziţiei democrate, a lansat o investigaţie care ar putea conduce la iniţierea procedurii demiterii preşedintelui Donald Trump, suspectat că ar fi cerut Ucrainei anchetarea fostului vicepreşedinte Joseph Biden, favorit pentru a deveni candidatul Partidului Democrat la funcţia de preşedinte al SUA, şi a fiului acestuia, Hunter Biden. În cadrul investigaţiei, Camera Reprezentanţilor a trimis citaţii prin care le solicită unor membri ai Administraţiei de la Washington participarea la audieri şi furnizarea documentelor referitoare la contactele preşedintelui Donald Trump cu Ucraina.</p>
      <p>Ca reacţie, Comisia pentru Afaceri Judiciare din Senatul SUA, în care republicanii deţin majoritatea, a anunţat lansarea unei anchete privind presupuse acte de corupţie în Ucraina.</p>
    </article>
  </body>
</html>
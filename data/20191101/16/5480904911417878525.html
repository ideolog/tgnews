<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/praha-uzavre-od-4-do-6-listopadu-prujezd-malou-stranou/1816058?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T16:15:00+00:00"/>
    <meta property="og:title" content="Praha uzavře od 4. do 6. listopadu průjezd Malou Stranou"/>
    <meta property="og:description" content="Praha - Pražský magistrát uzavře od pondělí 4. listopadu do středy 6. listopadu průjezd Malou Stranou mezi Valdštejnskou ulicí a Újezdem. Důvodem jsou dopravní komplikace, které působí oprava kolejí a uzavírka na Smetanově nábřeží. ČTK to sdělil náměstek primátora Adam Scheinherr (Praha Sobě). Řidiči budou muset jezdit tunelem Blanka nebo po Severojižní magistrále. Do oblasti budou vpuštěni jen rezidenti a dopravní obsluha. Na Smetanově nábřeží opravuje dopravní podnik (DPP) od začátku tohoto týdne koleje, práce mají trvat do 7. listopadu."/>
  </head>
  <body>
    <article>
      <h1>Praha uzavře od 4. do 6. listopadu průjezd Malou Stranou</h1>
      <address><time datetime="2019-11-01T16:15:00+00:00">01 Nov 2019, 16:15</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Pražský magistrát uzavře od pondělí 4. listopadu do středy 6. listopadu průjezd Malou Stranou mezi Valdštejnskou ulicí a Újezdem. Důvodem jsou dopravní komplikace, které působí oprava kolejí a uzavírka na Smetanově nábřeží. ČTK to sdělil náměstek primátora Adam Scheinherr (Praha Sobě). Řidiči budou muset jezdit tunelem Blanka nebo po Severojižní magistrále. Do oblasti budou vpuštěni jen rezidenti a dopravní obsluha. Na Smetanově nábřeží opravuje dopravní podnik (DPP) od začátku tohoto týdne koleje, práce mají trvat do 7. listopadu.</p>
      <p>"Opatření potrvá od pondělních 06:00 do středečního večera. Potřebujeme zajistit možnost průjezdu tramvají a také možnost dostat se do oblasti složkám integrovaného záchranného systému. Chci všechny řidiče požádat o trpělivost a využití objížďky tunelovým komplexem Blanka nebo Severojižní magistrálou. Děláme maximum pro to, aby omezení bylo co nejkratší," uvedl Scheinherr.</p>
      <p>Dopravní opatření přichází kvůli opravě v Křižovnické ulici a dočasnému uzavření Smetanova nábřeží. "Zatímco tento týden dopravě ulevily podzimní prázdniny a dovolené, příští týden se očekává až 30procentní nárůst automobilové dopravy," uvedl Scheinherr.</p>
      <p>Tramvaje nejezdí mezi zastávkami Staroměstská a Národní divadlo. Tramvaje jezdí po objízdných trasách. Rovněž řidiči po nábřeží neprojedou a musí jezdit ve směru do Křižovnické přes most Legií na Malostranské náměstí, dále Letenskou a přes Mánesův most na náměstí Jana Palacha. V opačném směru mohou jet z Dvořákova nábřeží na Čechův most, nábřeží Edvarda Beneše a přes Klárov a Malostranské náměstí na Újezd a přes most Legií.</p>
    </article>
  </body>
</html>
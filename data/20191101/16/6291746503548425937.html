<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/01/riaperta-grotta-thailandia-ragazzi-intrappolati/"/>
    <meta property="og:site_name" content="Il Post"/>
    <meta property="article:published_time" content="2019-11-01T16:09:20+00:00"/>
    <meta property="og:title" content="In Thailandia è stata riaperta la grotta in cui rimasero intrappolati i 12 ragazzini e il loro allenatore"/>
    <meta property="og:description" content="Venerdì mattina in Thailandia è stata riaperta la grotta Tham Luan Nang Non di Mae Sai, quella in cui nel giugno del 2018 dodici ragazzini e il loro allenatore di calcio rimasero intrappolati per più di due settimane. La grotta è stata riaperta con una cerimonia a cui hanno partecipato monaci buddisti, funzionari del"/>
  </head>
  <body>
    <article>
      <h1>In Thailandia è stata riaperta la grotta in cui rimasero intrappolati i 12 ragazzini e il loro allenatore</h1>
      <address>
        <time datetime="2019-11-01T16:09:20+00:00">01 Nov 2019, 16:09</time>
      </address>
      <p>Venerdì mattina in Thailandia <a href="https://www.theguardian.com/news/2019/nov/01/its-brought-a-lot-of-hope-thai-cave-reopens-after-football-team-rescue">è stata riaperta la grotta Tham Luan Nang Non</a> di Mae Sai, quella in cui nel giugno del 2018 dodici ragazzini e il loro allenatore di calcio <a href="https://www.ilpost.it/2018/06/30/thailandia-grotta-ragazzi-squadra-calcio-intrappolati/">rimasero intrappolati</a> per più di due settimane. La grotta è stata riaperta con una cerimonia a cui hanno partecipato monaci buddisti, funzionari del governo thailandese, guardiaparchi e turisti. C’era anche Vernon Unsworth, uno dei sub che avevano contribuito a salvare i ragazzi.</p>
      <p>In seguito al salvataggio il parco nazionale intorno alla grotta, chi si chiama Tham Luang-Khun Nam Nang Non, è diventato molto più popolare come attrazione turistica: in precedenza il parco riceveva 40mila visite l’anno, mentre dallo scorso 16 novembre, quando fu riaperto, sono già state più di un milione. A settembre è stato anche inaugurato un piccolo museo in cui una serie di pannelli racconta come si svolse il salvataggio.</p>
      <p>Netflix sta lavorando a una miniserie sulla storia del salvataggio; ha ottenuto da 13 Thamluang, la società fondata dai ragazzi e dal loro allenatore, i diritti per raccontarla partendo dalle testimonianze dirette delle persone coinvolte. La miniserie sarà diretta dal regista di <i>Crazy Rich Asians</i>, Jon M. Chu, e dal regista thailandese Nattawut Poonpiriya.</p>
      <blockquote>
        <a href="https://www.ilpost.it/2018/07/13/grotta-thailandia-new-york-times/">Come hanno tirato fuori i ragazzi dalla grotta</a>
      </blockquote>
    </article>
  </body>
</html>
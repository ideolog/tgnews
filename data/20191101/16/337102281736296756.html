<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%DA%AF%D8%B4%D8%AA-%D9%85%D8%B4%D8%AA%D8%B1%DA%A9-%D9%86%DB%8C%D8%B1%D9%88%D9%87%D8%A7%DB%8C-%D8%B1%D9%88%D8%B3-%D9%88-%D8%AA%D9%8F%D8%B1%DA%A9-%D8%AF%D8%B1-%D8%B4%D9%85%D8%A7%D9%84-%D8%B3%D9%88%D8%B1%DB%8C%D9%87-%D8%A2%D8%BA%D8%A7%D8%B2-%D8%B4%D8%AF-20191101/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-01T16:35:31+00:00"/>
    <meta property="og:title" content="گشت مشترک نیروهای روس و تُرک در شمال سوریه آغاز شد"/>
    <meta property="og:description" content="واحدِ گَشتی مشترک روسیه و ترکیه عملیات دیده بانی خود در شمال شرقی سوریه و در نزدیکی مرز ترکیه را ظهر جمعه اول نوامبر/١٠ آبان آغاز کرد. هدف این عملیّات، که بر اساس «توافق سوچی» میان ولادیمیر پوتین و رجب طیب اردوغان انجام می‌گیرد، حصول اطمینان از خروج..."/>
  </head>
  <body>
    <article>
      <h1>گشت مشترک نیروهای روس و تُرک در شمال سوریه آغاز شد</h1>
      <address>
        <time datetime="2019-11-01T16:35:31+00:00">01 Nov 2019, 16:35</time>
      </address>
      <p>
        <b>واحدِ گَشتی مشترک روسیه و ترکیه عملیات دیده بانی خود در شمال شرقی سوریه و در نزدیکی مرز ترکیه را ظهر جمعه اول نوامبر/١٠ آبان آغاز کرد. هدف این عملیّات، که بر اساس «توافق سوچی» میان ولادیمیر پوتین و رجب طیب اردوغان انجام می‌گیرد، حصول اطمینان از خروج شبه نظامیان مسلح کُرد است که آنکارا آنان را «تروریست» می‌خواند و خواستار دور شدن آنها از مرزهای خویش است.</b>
      </p>
      <p>عملیات گشتِ ستون خودروهای روس و تُرک در ساعت ١٢ به وقت محلی در اطراف روستای «دِرباسیه» آغاز شد. بگزارش خبرنگارانی‌ که در محل شاهد آغاز این عملیات بوده‌اند، نُه خودروی زرهی نفربر و یک نفربر زره پوش در این گشت شرکت دارند و در نواری بطول ١١٠ کیلومتر رفت و آمد می‌کنند.</p>
      <p>ستون خودروهای نظامی، بدرخواست روسیه، پرچم هیچیک از دو کشور را بر خود ندارند. وزارت دفاع ترکیه با انتشار بیانیه‌ای آغاز این عملیات را با برخورداری از پشتیبانی هوائی اعلام کرد و وزارت دفاع روسیه با ارائۀ اطلاعاتی فنی آنرا تائید نمود.</p>
      <p><a href="http://fa.rfi.fr/%D9%BE%D8%B3-%D8%A7%D8%B2-%D8%AA%D9%88%D8%A7%D9%81%D9%82-%D8%A8%D8%A7-%D8%AA%D8%B1%DA%A9%DB%8C%D9%87%D8%8C-%D8%B1%D9%88%D8%B3%DB%8C%D9%87-%D8%A2%D9%85%D8%B1%DB%8C%DA%A9%D8%A7-%D8%B1%D8%A7-%D8%A8%D9%87-%D8%AE%DB%8C%D8%A7%D9%86%D8%AA-%D8%B9%D9%84%DB%8C%D9%87-%DA%A9%D8%B1%D8%AF%D9%87%D8%A7-%D9%85%D8%AA%D9%87%D9%85-%DA%A9%D8%B1%D8%AF-20191023/%D8%A2%D9%85%D8%B1%DB%8C%DA%A9%D8%A7">بر اساس توافقی که روز ٢٢</a><a href="http://fa.rfi.fr/%D9%BE%D8%B3-%D8%A7%D8%B2-%D8%AA%D9%88%D8%A7%D9%81%D9%82-%D8%A8%D8%A7-%D8%AA%D8%B1%DA%A9%DB%8C%D9%87%D8%8C-%D8%B1%D9%88%D8%B3%DB%8C%D9%87-%D8%A2%D9%85%D8%B1%DB%8C%DA%A9%D8%A7-%D8%B1%D8%A7-%D8%A8%D9%87-%D8%AE%DB%8C%D8%A7%D9%86%D8%AA-%D8%B9%D9%84%DB%8C%D9%87-%DA%A9%D8%B1%D8%AF%D9%87%D8%A7-%D9%85%D8%AA%D9%87%D9%85-%DA%A9%D8%B1%D8%AF-20191023/%D8%A2%D9%85%D8%B1%DB%8C%DA%A9%D8%A7"> اکتبر گذشته میان ولادیمیر پوتین، رئیس جمهوری روسیه، و رجب طیب اردوغان، همتای تُرک او صورت گرفت</a>، به کلیۀ نیروهای کُرد که در «یگان‌های مدافع خلق» گردآمده‌اند، تا ساعت ١٨ روز سه شنبۀ گذشته مهلت داده شده بود از سراسر منطقۀ مرزی ترکیه به عمق ٣٢ کیلومتر عقب نشینی کنند. وزیر دفاع روسیه سرگئی چویگو سه شنبه شب خروج کامل این نیروها را از مناطق یادشده اعلام کرد.</p>
      <p>دولت ترکیه قصد دارد یک «منطقۀ امن» به عمق ٣٠ کیلومتر در سوریه ایجاد کند تا این چنین «یگان‌های مدافع خلق» کُرد را از مرزهای خود دور نگاه دارد.</p>
      <p>ترکیه در توافق دیگری با آمریکا که روز ١٧ اکتبر هنگام سفر مایک پنس، معاون رئیس جمهوری آمریکا، به آنکارا اعلام شد، عملیات ارتش خود در خاک سوریه را متوقف کرد، اما کنترل نزدیک به ١٢٠ کیلومتر نوار مرزی میان «تل‌ابیض» و «راس‌العین» را بدست گرفت. کُردهای سوریه در پی این تهاجم ارتش ترکیه در توافقی اجتناب ناپذیر راه را بر ارتش سوریه گشودند تا سرزمین‌های تخلیه شده را زیر کنترل گیرد و پیشروی ارتش ترکیه متوقف گردد.</p>
      <p>بشاراسد، رئیس جمهوری سوریه، چهارشنبه شب در گفتگو با تلویزیون این کشور، توافق روسیه ترکیه را «موقت» توصیف کرد و گفت بازگشت نیروهای ارتش سوریه به مناطق شمالی این کشور به معنای «بازگشت دولت» به این مناطق است.</p>
      <p>دونالد ترامپ روز ٧ اکتبر دستور خروج نیروهای آمریکا در سوریه را صادر کرد و در روزهای پس از آن ستون‌های ارتش این کشور بسوی پایگاه هائی در عراق حرکت کردند. با این حال بگزارش رسانه ها روز پنجشنبۀ گذشته یک ستون مرکب از پنج خودروی زرهی آمریکا در شمال سوریه در نزدیکی روستای «القحطانیه» دیده شده است. به نظر برخی کارشناسان نظامی، انتقادات شدید از تصمیم دونالد ترامپ موجب بازبینی این عملیات گردیده و بخشی از نیروهای آمریکائی در منطقۀ دیرالزور در شرق سوریه مستقر شد.</p>
    </article>
  </body>
</html>
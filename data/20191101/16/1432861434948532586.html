<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/sport/tenis/grigor-dimitrov-prodylzhava-s-furora-si-v-parizh-i-e-na-polufinal-1390749.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-01T16:44:00+00:00"/>
    <meta property="og:title" content="Григор Димитров продължава с фурора си в Париж и е на полуфинал"/>
    <meta property="og:description" content="Първата ракета на България Григор Димитров се класира на полуфинал на Мастърса в Париж 28-годишният ни тенисист победи чилиеца Кристиан Гарин с 6:2, 7:5 и очаква победителя от двубоя Новак Джокович - Стефанос Циципас"/>
  </head>
  <body>
    <article>
      <h1>Григор Димитров продължава с фурора си в Париж и е на полуфинал</h1>
      <address><time datetime="2019-11-01T16:44:00+00:00">01 Nov 2019, 16:44</time> by <a rel="author">Sportlive.bg</a></address>
      <p>Първата ракета на България <b><a href="https://www.sportlive.bg/tags/4119">Григор Димитров</a></b> се класира на полуфинал на Мастърса в Париж. 28-годишният ни тенисист победи чилиеца Кристиан Гарин с 6:2, 7:5 и очаква победителя от двубоя Новак Джокович - Стефанос Циципас.</p>
      <p>Така, Димитров се класира за първия си полуфинал в Париж. Любопитното е, че това беше дебют за двамата на такава фаза в турнира във френската столица. Преди чилиеца - Григор отстрани последователно Уго Юмбер, Давид Гофен и Доминик Тийм. Българинът се класира за шестия си полуфинал в турнирите от "Мастърс" 1000 сериите. Той не е играл на такава фаза в надпреварите от април 2018 г., когато стигна до полуфинал в Монте Карло.</p>
      <p>Първата ни ракета бе безкомпромисен в първия сет, като даде само два гейма на Гарин. По-големи трудности срещна във втория сет, когато тръгна уверено с нов брейк, но чилиецът върна пробива още в следващия гейм. При 4:4 Димитров имаше лек срив на собствен сервис, а от това се възползва Гарин. Той дори си спечелиправото да сервира за изравняване на сетовете. Григор обаче направи моментален рибрейк, а с последвал нов, пети пробив за срещата, затвори успешно мача в своя полза.</p>
      <p>
        <b>ПЪРВИ СЕТ</b>
      </p>
      <p><b>1:0</b> - Григор започна безпроблемно двубоя, като спечели гейма си на 0, завършвайки с ас от втори сервис.</p>
      <p><b>2:0 (пробив)</b> - Гарин поведе с 0:30, като за втората точка правилно поиска "ястребово око", тъй като топката бе на линията. Григор успя да изравни. За 30:30 успя след минаващ удар от бекхенд, но и с помощта на мрежата. Първа двойна грешка в двубоя осигури точка за пробив пред българина, но тя бе отразена. Геймът бе много заплетен, като Димитров стигна до още 3 точки за пробив. С мощен сервис и с уинър от форхенд чилиецът се спаси, но при четвъртата точка Григор атакува, което принуди Гарин да изпрати топката в аут.</p>
      <p><b>3:0</b> - Григор успя да затвърди пробива си, въпреки че се стигна и до равни 40. Със силен първи сервис обаче не 27-годишният ни тенисист взе подаването си.</p>
      <p><b>3:1</b> - Гарин взе първия си гейм в двубоя, като го затвори със силен сервис по диагонала при 40:30.</p>
      <p><b>4:1</b> - За първи път Григор бе поставен под леко напрежение при 15:30, но след ас бързо изравни. След това обаче от форхенд изпрати топката в аут и Гарин стигна до точка за пробив. Последва страхотен бекхенд, с който затрудни съперника и се стигна до равни 40. След това българинът си осигури предимство, което обаче бе пропиляно след двойна грешка. Благодарение на добрия си сервис първата ни ракета се измъкна от първия по-труден гейм.</p>
      <p><b>4:2</b> - Първият много бърз гейм за Гарин и то на 0.</p>
      <p><b>5:2 </b>- Бърз гейм на 0 и за българския тенисист.</p>
      <p><b>6:2</b> - Григор стигна до сетбол при 30:40 след аут от форхенд след ретур. Разнообразната игра на българина затрудни Гарин, като отново го надигра при по-дълга размяна на удари и взе сета.</p>
      <p>
        <b>ВТОРИ СЕТ</b>
      </p>
      <p><b>1:0 </b>- Бърз гейм на 15 за Григор.</p>
      <p><b>2:0 (пробив)</b> - Димитров във втори пореден сервис гейм на чилиеца  успя да стигне до пробив. Той владееше инициативата през целия гейм и затвори гейма на 15.</p>
      <p><b>2:1 (пробив) </b>- Гарин направи няколко страхотни ретура, които му помогнаха да върне бързо пробива в сета. След страхотен форхенд по правата реализира първия си брейк в двубоя.</p>
      <p><b>2:2</b> - Чилиецът заигра доста по-спокойно, като не предприемаше излишни рискове. Това му помогна да вземе и своето подаване.</p>
      <p><b>3:2 </b>- Втората двойна грешка на Григор осигури равни 40, но след добър сервис си осигури предимство. След страхотен бекхенд по правата затвори подаването си.</p>
      <p><b>3:3</b> - Гейм на 0 за чилиеца.</p>
      <p><b>4:3</b> - Българинът изпитваше малко повече трудности, като сериозно отражение даде и по-малкият процент на вкаран първи сервис. Въпреки че се стигна до равни 40, Григор успя да вземе дългите разигравания и спечели подаването си.</p>
      <p><b>4:4 </b>- Гейм на 0 за чилиеца.</p>
      <p><b>4:5 (пробив)</b> - Григор изпусна преднина от 40:0, а след нова двойна грешка осигури и предимство на опонента си. След воле от бекхенд в мрежата на трета топка Гарин стигна до много важен пробив в края на сета.</p>
      <p><b>5:5 (пробив)</b> - Българинът обаче реагира и върна пробива след силна игра в ключовите моменти. След страхотен минаващ удар от форхенд от правата дръпна с 40:15, след което последва едно от най-атрактивните разигравания. Григор показа по-добра игра и след бекхенд в аут на чилиеца, изравни резултата.</p>
      <p><b>6:5</b> - Бърз гейм на 0 за Димитров.</p>
      <p><b>7:5 (пробив)</b> - На Григор дори не му се наложи да стигне и до тайбрек, след като направи нов пробив. Мрежа от воле и аут от бекхенд на чилиеца осигуриха победата в двубоя за Григор.</p>
      <p>
        <b>ПРЕДИ ДВУБОЯ</b>
      </p>
      <p>До този момент първата ракета на България не се е сблъсквал с този противник. Чилиецът, който е на 23 години, заема 42-ра позиция в световната ранглиста при мъжете. Димитров заема 27-мото място. Победителят от двойката ще се изправи срещу победителя от Новак Джокович-Стефанос Циципас.</p>
      <p>Григор показа силна и стабилна игра до този момент в турнира, като достигна до четвъртфиналите в Париж, след като отстрани последователно Уго Юмбер, Давид Гофен и Доминик Тийм.  23-годишният Гарин има три финала през тази година, като е спечелил два трофея от сериите АТП 250. Това ще бъде първи четвъртфинал на турнир от сериите Мастърс 1000 за младия чилиец, който играе най-силната си година в професионалния тур.</p>
      <related>
        <h4>Още по темата</h4>
        <a href="https://www.sportlive.bg/sport/tenis/Kyde-da-gledame-Grigor-Dimitrov-sreshtu-Kristian-Garin-v-Parizh-1390655.html"/>
        <a href="https://www.sportlive.bg/sport/tenis/Sblysykyt-Dimitrov---Garin-na-Mastyrsa-v-Parizh-v-udobno-za-gledane-vreme-1390649.html"/>
        <a href="https://www.sportlive.bg/sport/tenis/Eto-koj-shte-e-sypernik-na-Grigor-Dimitrov-na-14-finalite-v-Parizh-1390548.html"/>
        <a href="https://www.sportlive.bg/sport/tenis/VIDEO-Grisho-iznenada-i-sypernika-si---Tijm-go-aplodira-sled-pyrviq-set-1390513.html"/>
      </related>
    </article>
  </body>
</html>
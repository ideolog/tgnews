<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/neznanci-napadli-ljubljanski-klub-tiffany"/>
    <meta property="og:site_name" content="Primorske novice"/>
    <meta property="article:published_time" content="2019-11-01T16:19:08+00:00"/>
    <meta property="og:title" content="Neznanci napadli ljubljanski klub Tiffany"/>
    <meta property="og:description" content="Skupina ljudi je danes zjutraj napadla LGBT-klub Tiffany na Metelkovi v Ljubljani. Napadalci so razbili vhodna vrata in okna ter grozili osebju kluba, ob prihodu policistov pa so pobegnili, je klub zapisal na facebooku. Nastalo je za nekaj tisoč evrov škode, so pojasnili na PU Ljubljana, ki morebitne očividce naproša za dodatne informacije."/>
  </head>
  <body>
    <article>
      <h1>Neznanci napadli ljubljanski klub Tiffany</h1>
      <address><time datetime="2019-11-01T16:19:08+00:00">01 Nov 2019, 16:19</time> by <a rel="author">STA</a></address>
      <p>
        <b>Skupina ljudi je danes zjutraj napadla LGBT-klub Tiffany na Metelkovi v Ljubljani. Napadalci so razbili vhodna vrata in okna ter grozili osebju kluba, ob prihodu policistov pa so pobegnili, je klub zapisal na facebooku. Nastalo je za nekaj tisoč evrov škode, so pojasnili na PU Ljubljana, ki morebitne očividce naproša za dodatne informacije.</b>
      </p>
      <figure>
        <img src="https://static.primorske.si/foto/highres/gnweb/718090_tiffany.jpg"/>
      </figure>
      <p><b>LJUBLJANA</b> &gt; Napadalci so danes zjutraj po zaprtju kluba razbili vhodna vrata stavbe Lovci, v kateri sta LGBT-kluba Tiffany in Monokel, in vdrli v klub. Kot je razvidno iz fotografije, ki jo je na svoji strani na facebooku objavil klub Tiffany, so poškodovali tudi hodnike.</p>
      <p>Osebje kluba se je pred nasilneži zateklo v notranje prostore in zabarikadiralo vrata. Napadalci so hoteli priti do njih, razbijali po hodniku in vratih, jih zmerjali in jim grozili.</p>
      <h3>Napadalci pobegnili ob prihodu policistov</h3>
      <p>Osebje je močno pretreseno, a k sreči nihče ni bil poškodovan, so zapisali v klubu. Policija je bila o napadu nemudoma obveščena, ob prihodu policistov pa so napadalci pobegnili.</p>
      <p>Kot so pojasnili na Policijski upravi (PU) Ljubljana, policisti preiskujejo sum storitve kaznivega dejanja javnega spodbujanja sovraštva, nasilja ali nestrpnosti in zbirajo obvestila za izsleditev trenutno še neznanih storilcev.</p>
      <p>Vse, ki bi o dogodku lahko kaj vedeli, zato pozivajo, da se zglasijo na Policijsko postajo Ljubljana Center oziroma pokličejo na 113 ali na anonimni telefon policije 080 1200.</p>
      <h3>Nocoj bodo organizirali dogodek Tukaj smo</h3>
      <p>V Društvu ŠKUC nasilni dogodek odločno obsojajo in pristojne organe pozivajo, da ukrepajo proti nasilnežem v skladu z zakonom. “Izredno zaskrbljeni smo, ker s homofobijo motivirano nasilje in kazniva dejanja naraščajo. Samo v zadnjem mesecu smo bila priča dvema nasilnima napadoma na LGBT-osebe v Sloveniji. Vsako nasilje, sovražno dejanje na osnovi spolne usmerjenosti ali spolne identitete, spodbujanje in širjenje sovraštva do LGBT-manjšin je treba takoj ustaviti,” so pozvali.</p>
      <p>Nocoj bodo v Klubu Monokel zato organizirali dogodek pod geslom Tukaj smo, s katerim bodo opozorili, da ne gredo nikamor in se ne bodo pustili ustrahovati. K solidarnostni akciji upora proti nasilju in ustrahovanju pozivajo vse člane in zaveznike skupnosti LGBT.</p>
      <h3>Šarec: Napad na Tiffany je strahopetno, bedno dejanje</h3>
      <p>Napad so obsodili tudi društvo Legebitra, zagovornik načela enakosti in predsednik vlade <b>Marjan Šarec</b>. “Napad na klub Tiffany v Ljubljani je strahopetno, bedno dejanje. Žal tovrstno nasilje ni osamljen primer v naši družbi. Prepričan sem, da bodo pristojni organi opravili svoje delo in izsledili storilce,” je na twitterju zapisal Šarec.</p>
      <p>“Razloge za ponovno porast homofobnega, bifobnega in transfobnega nasilja gre iskati tudi v dopuščanju, da je izražanje sovraštva postalo del družbene in politične kulture,” so zapisali v društvu Legebitra. Pozivajo k doslednemu obravnavanju verbalnega, psihičnega, fizičnega in drugega nasilja, še posebej, če je storjeno na podlagi manjšinskih osebnih okoliščin.</p>
      <p>Tudi zagovornik načela enakosti <b>Miha Lobnik</b> je v odzivu opomnil, da moramo imeti kot družba odklonilno stališče do vsakršnega nasilja, ki je usmerjeno proti manjšinam. Po njegovi oceni lahko napad na klub Tiffany, ki je eden redkih odkritih in vidnih prostorov skupnosti LGBT, razumemo kot napad na celotno skupnost LGBT.</p>
      <blockquote>Iz Generalne policijske uprave so dodatno sporočili, da se v policiji zavedajo problematike kaznivih ravnanj na škodo določenih družbenih skupin, med drugim tudi na škodo istospolno usmerjenih. “Zato smo v preteklih letih izvedli vrsto aktivnosti skupaj z nevladnimi organizacijami LGBT skupnosti, ki so bile namenjene izobraževanju, usposabljanju in osveščanju policistov,” so zapisali.<br/>Dodali so, da se policisti redno udeležujejo forumov, posvetov in strokovnih srečanj nevladnih organizacij in združenj, na katerih so prisotni predstavniki LGBT. Pred organiziranjem njihovih prireditev policisti sodelujejo z organizatorji, kjer usklajujejo in izmenjujejo podatke o morebitnih grožnjah.<br/>“Z aktivnostmi bomo nadaljevali, pred kratkim smo bili tudi obveščeni, da smo uspeli pridobiti EU sredstva za skupni projekt, v katerem sodelujemo z društvom Legebitra in katerega namen je vzpostavljanje in krepitev zaupanja in sodelovanja med LGBT skupnostjo in policijo,” so napovedali.<br/>“V policiji zagovarjamo ničelno toleranco do nasilnih dejanj in enako obravnavo vseh oseb v policijskih postopkih, saj je prepoved diskriminacije v policijskem delu absolutna. Tovrstna kazniva ravnanja pa obravnavamo prednostno,” so dodali.</blockquote>
    </article>
  </body>
</html>
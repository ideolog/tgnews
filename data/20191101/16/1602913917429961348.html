<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/cnair-expertiza-tehnica-pentru-lotul-3-arata-ca-traficul-nu-poate-fi-deschis-in-siguranta-18529434"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-01T16:30:00+00:00"/>
    <meta property="og:title" content="CNAIR: Expertiza tehnică pentru Lotul 3 arată că traficul nu poate fi deschis în siguranţă"/>
    <meta property="og:description" content="Expertiza tehnică întreprinsă de Iptana S.A. indică faptul că lucrările nu sunt realizate la finalizate la parametrii proiectaţi ci prezintă &quot;numeroase defecte, degradări în evoluţie&quot;, astfel încât traficul nu va putea fi deschis în condiţii de siguranţă, potrivit unui comunicat al CNAIR."/>
  </head>
  <body>
    <article>
      <h1>CNAIR: Expertiza tehnică pentru Lotul 3 arată că traficul nu poate fi deschis în siguranţă</h1>
      <address><time datetime="2019-11-01T16:30:00+00:00">01 Nov 2019, 16:30</time> by <a rel="author">Laura Albu, Mediafax</a></address>
      <p>Expertiza tehnică întreprinsă de Iptana S.A. indică faptul că lucrările nu sunt realizate la finalizate la parametrii proiectaţi ci prezintă "numeroase defecte, degradări în evoluţie", astfel încât traficul nu va putea fi deschis în condiţii de siguranţă, potrivit unui comunicat al CNAIR.</p>
      <p>Defectele lucrărilor nu vor putea fi remediate în termen scurt şi au fost necesare analize suplimentare, care au arătat, că după efectuarea reparaţiilor traficul va putea fi deschis iniţial doar cu restricţii severe. Decizia de a redeschide traficul va fi luată de CNAIR doar după ce va fi finalizat Raportul final al Expertizei.</p>
      <p>Conform CNAIR, pentru raportul preliminar al Expertizei au fost necesare investigaţii suplimentare pentru stabilirea soluţiilor de remediere, în urma cărora, după remediere, să se poată deschide în prima fază circulaţia în regim de drum cu 4 benzi de circulaţie cu restricţii severe de tonaj şi viteză, astfel: autovehicule cu masa totală maximă autorizată mai mică de 7,5 tone; viteză maximă de 90 km/h; viteză maximă de 50 km/h când partea carosabilă este acoperita cu polei, gheaţă, mâzgă sau sunt ploi torenţiale; viteză maximă de 60 km/h în zona podului peste râul Mureş (km 68+500 - km 69+500), respectiv pe zona podurilor de pe autostrada de la nodul Ilia (poduri şi rampe între km 76+100 – km 77+000), cât şi la nodul Dobr (km 67+000 – km 67+500); semnalizarea corespunzătoare a sectorului de drum, inclusiv a pericolului prezenţei animalelor.</p>
      <p>Deschiderea autostrăzii chiar şi cu aceste restricţii se va putea face doar după rezolvarea tuturor vulnerabilităţilor împrejmuirii.</p>
      <p>La podul peste râul Mureş, până la efectuarea expertizei tehnice şi aplicarea măsurilor de remediere a defectelor constatate se vor inspecta zilnic aparatele de reazem din momentul dării în circulaţie si se vor măsura deplasările aparatelor de reazem care nu sunt la poziţia din proiect, deplasări măsurate în raport cu marginile plăcilor metalice superioare (de pe grinda metalica) şi inferioare (de pe cuzinet). În cazul în care se constată deplasări semnificative peste marginea plăcii metalice inferioare sau superioare) traficul rutier va fi oprit pe calea respectiva, circulaţia urmând a se derula pe o singura cale, cu semnalizarea şi amenajările corespunzătoare. Circulaţia se va relua ulterior numai după remedierea defecţiunii aparatului/aparatelor de reazem, în baza soluţiei stabilite de un expert tehnic în domeniul podurilor.</p>
      <p>În funcţie de raportul final al Expertizei, CNAIR va decide dacă remedierea lucrărilor ce prezintă deficiente se va putea face sub trafic; ce proceduri administrative ar trebui să iniţieze/parcurgă pentru a putea deschide traficul, când va putea deschide traficul; în funcţie de anvergura lucrărilor rămase de executat, dacă acestea vor finalizate în regie proprie sau prin contractarea lor.</p>
    </article>
  </body>
</html>
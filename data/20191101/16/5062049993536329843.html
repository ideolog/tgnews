<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10598--turnaj-mistryn-pliskova-je-v-semifinale-svitolinova-zustava-neporazena"/>
    <meta property="og:site_name" content="Tenisový svět"/>
    <meta property="article:published_time" content="2019-11-01T16:10:00+00:00"/>
    <meta property="og:title" content="Turnaj mistryň: Plíšková je v semifinále! Svitolinová zůstává neporažena"/>
    <meta property="og:description" content="Turnaj mistryň uzavře v pátek skupinovou fázi. Jistotu postupu do semifinále již mají Svitolinová, Halepová a Bencicová. K této trojici se přidala Karolína Plíšková, která v klíčovém souboji porazila Rumunku Halepovou a postupuje potřetí v řadě na Turnaji mistryň do semifinále! Kromě deblistek šla do akce Američanka Sofia Keninová, která v premiéře na tomto turnaji srdnatě vzdorovala Ukrajince Svitolinové. Obhájkyně titulu ale zvládla vyrovnanou bitvu lépe a zůstává po skupinové fázi neporažena."/>
  </head>
  <body>
    <article>
      <h1>Turnaj mistryň: Plíšková je v semifinále! Svitolinová zůstává neporažena</h1>
      <address>
        <time datetime="2019-11-01T16:10:00+00:00">01 Nov 2019, 16:10</time>
      </address>
      <p>
        <b>Turnaj mistryň uzavře v pátek skupinovou fázi. Jistotu postupu do semifinále již mají Svitolinová, Halepová a Bencicová. K této trojici se přidala Karolína Plíšková, která v klíčovém souboji porazila Rumunku Halepovou a postupuje potřetí v řadě na Turnaji mistryň do semifinále! Kromě deblistek šla do akce Američanka Sofia Keninová, která v premiéře na tomto turnaji srdnatě vzdorovala Ukrajince Svitolinové. Obhájkyně titulu ale zvládla vyrovnanou bitvu lépe a zůstává po skupinové fázi neporažena.</b>
      </p>
      <p><b>Plíšková si zahraje potřetí v řadě v semifinále!<br/></b>Karolína Plíšková si zahraje potřetí v řadě na Turnaji mistryň v semifinále! Česká tenisová jednička zvládla vítězně klíčovou bitvu s Rumunkou Simonou Halepovou, kterou porazila po setech 6:0, 2:6, 6:4 a zajistila si místo v sobotním semifinále. V boji o účast ve finále vyzve aktuální světovou jedničku Australanku Ashleigh Bartyovou.</p>
      <p>Více se utkání věnujeme <a href="https://www.tenisovysvet.cz/article/detail/10605--potreti-v-rade-v-semifinale-pliskova-udolala-v-klicove-bitve-halepovou">v samostatném článku</a>. </p>
      <p><b>Svitolinová zakončila skupinu bez porážky</b><br/>Elina Svitolinová prolétla skupinovou fází letošního Turnaje mistryň bez porážky a bez ztráty setu! Obhájkyně loňského titulu si v závěrečném duelu poradila s Američankou Sofií Keninovou, která nahradila zraněnou Kanaďanku Biancu Andreescuovou. Svitolinová zvítězila ve vyrovnaném klání 7:5 a 7:6(10).</p>
      <p>Keninová si odbyla Turnaji mistryň velkou premiéru a v duelu s Ukrajinkou Svitolinovou rozhodně nezklamala. V tiebreaku druhého setu dokonce odvrátila čtyři mečboly a sama měla setbol. Ten však nevyužila a Svitolinová následným pátým mečbolem ukončila zápas.</p>
      <p><b>Schuursová s Grönefeldovou jsou v semifinále</b><br/>Anna-Lena Grönefeldová a Demi Schuursová jsou posledními účastnicemi semifinále letošního Turnaje mistryň. Německo-nizozemská dvojice v závěrečném utkání skupiny porazila dvojici Chao-čching Čchan, Latisha Čchan 6:2, 6:4. Oba páry se během zápasu trápily na servisech, celkem bylo k vidění deset brejků. V úvodním setu uspěl lépe hrající debl Grönefeldová, Schuursová, hráčky nebyly rozhozeny ani rebrejkem soupeřek na 2:1. Chao-čching Čchan, Latisha Čchan ve druhém setu vedly 3:0, náskok dvou brejků ale nevyužily, stejně jako vedení 4:3, po kterém měly podání.</p>
      <p><b>Nasazené jedničky prohrály i podruhé</b><br/>První nasazený deblový pár letošního Turnaje mistryň Mertensová – Sabalenková prohrál v Šen-čenu druhý zápas a na turnaji končí. Belgicko-běloruská dvojice nestačila na již jisté postupující Babosovou s Mladenovicovou, kterým podlehla za hodinu a půl hry po setech 6:4, 2:6 a 5:10. Maďarka s Francouzkou naopak prošly skupinou bez porážky a míří za obhajobou loňského titulu. Mertensová se Sabalenkovou byly stále ve hře o postup do semifinále, ale jejich postupové naděje ukončily Grönefeldová se Schuursovou, když si výhrou v závěrečném zápase zajistili postup do semifinále.</p>
      <p><b>Program na centrálním kurtu (začátek 9:00)</b><br/>Mertensová, Sabalenkvá (BEL/BLR) – <b>Babosová, Mladenovicová (HUN/FRA)</b> 6:4, 2:6, 5:10<br/>Sofia Keninová (USA) – <b>Elina Svitolinová (UKR)</b> 5:7, 6:7(10)<br/><b>KAROLÍNA PLÍŠKOVÁ</b> – Simona Halepová (ROU) 6:0, 2:6, 6:4<br/>H.Čchan, L.Čchan. (obě TPE) – <b>Grönefeldová, Schuursová (GER/NED)</b> 2:6, 4:6</p>
      <footer>Jan Havlovic, foto: Instagram – Karolína Plíšková</footer>
    </article>
  </body>
</html>
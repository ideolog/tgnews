<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88452"/>
    <meta property="og:site_name" content="Denník politika"/>
    <meta property="article:published_time" content="2019-11-01T16:35:00+00:00"/>
    <meta property="og:title" content="Video: Svitolinová bez zaváhania postúpila do semifinále WTA Finals, ďalej ide aj Plíšková"/>
    <meta property="og:description" content="1.11.2019 (Webnoviny.sk) – Ukrajinská tenistka Elina Svitolinová postúpila do semifinále prestížneho podujatia WTA Finals v čínskom Šen-čene bez prehry a straty setu vo Fialovej skupine. Účasť medzi kvartetom najlepších si vybojovala aj Češka Karolína Plíšková."/>
  </head>
  <body>
    <article>
      <h1>Video: Svitolinová bez zaváhania postúpila do semifinále WTA Finals, ďalej ide aj Plíšková</h1>
      <address><time datetime="2019-11-01T16:35:00+00:00">01 Nov 2019, 16:35</time> by <a rel="author">Webnoviny</a></address>
      <p>1.11.2019 (Webnoviny.sk) – Ukrajinská tenistka Elina Svitolinová postúpila do semifinále prestížneho podujatia WTA Finals v čínskom Šen-čene bez prehry a straty setu vo Fialovej skupine. Účasť medzi kvartetom najlepších si vybojovala aj Češka Karolína Plíšková.</p>
      <h3>Šanca na obhajobu</h3>
      <p>Rodáčka z Odesy Svitolinová zdolala v piatkovom zápase náhradníčku Sofiu Keninovú z USA (nahradila zranenú Kanaďanku Biancu Andreescovú) v dvoch vyrovnaných setoch 7:5, 7:6 (10) a potvrdila už isté prvenstvo v skupine.</p>
      <p>Svitolinová naďalej živí šancu na obhajobu titulu z minulej sezóny z výberového podujatia. V semifinále bude jej súperkou Belinda Bencicová zo Švajčiarska.</p>
      <p>O druhú postupovú priečku vo Fialovej skupine v piatok popoludní zviedli rumunská tenistka Simona Halepová a Karolína Plíšková.</p>
      <h3>Pomohlo aj prasiatko</h3>
      <p>Priamy súboj priniesol tenis plný zvratov, ale na konci sa tešila 27-ročná Češka, ktorá mierne favorizovanú úradujúcu wimbledonskú šampiónku pokorila 6:0, 2:6, 6:4, keď sa jej nevypomstilo, že v rozhodujúcom sete dovolila súperke znížiť z 2:5 na 4:5.</p>
      <p>Halepová vzápätí pri svojom podaní viedla 30:0, ale súperka šnúrou štyroch bodov ukončila duel, pri poslednej loptičke jej pomohlo aj prasiatko. Plíšková upravila vzájomnú bilanciu na 4:7, pričom nadviazala na ostatný triumf v Miami (7:5, 6:1).</p>
      <p>Rodáčka z mesta Louny sa prebojovala do svojho tretieho semifinále na Turnaji majsteriek, v sobotu bude jej súperkou na podujatí debutujúca svetová jednotka Ashleigh Bartyová.</p>
      <h3>WTA Finals</h3>
      <p>dvojhra – Fialová skupina</p>
      <p>
        <b>Elina Svitolinová (Ukr.-8) – Sofia Keninová (USA) 7:5, 7:6 (10)</b>
      </p>
      <p>
        <b>Karolína Plíšková (ČR-2) – Simona Halepová (Rum.-5) 6:0, 2:6, 6:4</b>
      </p>
      <p>Viac k témam: <a href="https://www.webnoviny.sk/tag/wta-finals/"><u>WTA Finals</u></a><br/>Zdroj: Webnoviny.sk – <a href="https://www.webnoviny.sk/video-svitolinova-bez-zavahania-postupila-do-semifinale-wta-finals-dalej-ide-aj-pliskova/"><u>Video: Svitolinová bez zaváhania postúpila do semifinále WTA Finals, ďalej ide aj Plíšková</u></a> © SITA Všetky práva vyhradené.</p>
    </article>
  </body>
</html>
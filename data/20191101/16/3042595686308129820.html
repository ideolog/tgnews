<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/sinne-etter-at-guttene-ble-frifunnet-for-gruppevoldtekt/71774548"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T16:37:12+00:00"/>
    <meta property="og:title" content="Sinne etter at guttene ble frifunnet for gruppevoldtekt"/>
    <meta property="og:description" content="Mange reagerer sterkt i Spaina etter at fem menn ble frifunnet for voldtekt av en 14 år gammel jente fordi hun var så full at hun var i bevisstløs tilstand."/>
  </head>
  <body>
    <article>
      <h1>Sinne etter at guttene ble frifunnet for gruppevoldtekt</h1>
      <h2>Mange reagerer sterkt i Spaina etter at fem menn ble frifunnet for voldtekt av en 14 år gammel jente fordi hun var så full at hun var i bevisstløs tilstand.</h2>
      <address><time datetime="2019-11-01T16:37:12+00:00">01 Nov 2019, 16:37</time> by <a rel="author">NTB I</a></address>
      <p>Mennene ble i en domstol i Barcelona frifunnet for voldtekt, men dømt til fengsel for seksuelt misbruk.</p>
      <p>
        <b>Den 14 år gamle jenta var ifølge retten så full at hun var i bevisstløs tilstand under overgrepet. Retten mener derfor at mennene ikke måtte bruke makt eller vold, og dermed ikke kan dømmes for voldtekt.</b>
      </p>
      <p>Ifølge spansk lov kan en lovovertredelse kun sees på som voldtekt eller seksuelt overgrep om det brukes fysisk vold eller trusler, skriver <a href="https://www.bbc.com/news/world-europe-50257922?ocid=socialflow_twitter">BBC</a>.</p>
      <h3>– Skandale</h3>
      <p>Domstolens kjennelse vekker sinne og oppgitthet i Spania. Barcelonas ordfører Ada Colau fordømmer kjennelsen og kaller den skandaløs.</p>
      <p>
        <b>– Jeg er ikke dommer og jeg vet ikke hvor mange år i fengsel de fortjener. Men jeg vet at dette ikke er misbruk, dette er voldtekt, skriver hun på Twitter.</b>
      </p>
      <p>En rekke kvinnegrupper og juridiske eksperter krever nå at straffeloven endres.</p>
      <p>– Problemet er ikke dommen, men straffeloven i seg selv, sier Montserrat Comas i advokatgruppen Jurister for demokrati i Catalonia.</p>
      <h3>Skjerpet straff i annen sak</h3>
      <p>Til tross for at de fem mennene ble frifunnet for voldtekt, ble likevel dømt til mellom ti og tolv års fengsel. Hadde de blitt dømt for grovt overgrep eller voldtekt ville en dom vært på mellom 15 og 20 år.</p>
      <p>
        <b>Avgjørelsen i kommer til tross for at Spanias Høyesterett i juni i år skjerpet straffen for fem menn til 15 års fengsel for gjengvoldtekt av en 18 år gammel kvinne.</b>
      </p>
      <p>Heller ikke der mente retten at det ble brukt vold, men Høyesterett konkluderte med at offeret befant seg i en overgrepssituasjon som førte til at hun underkastet seg.</p>
      <h3>Norsk lov</h3>
      <p>Spanias statsminister utnevnte i fjor et panel som skal gå gjennom landets voldtektslov.</p>
      <p>Norsk voldtektslov omfatter blant annet seksuell omgang med noen som er bevisstløs, sover eller er så full at de ikke er i stand til å vise at de ikke har lyst.</p>
    </article>
  </body>
</html>
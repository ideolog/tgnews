<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/polittehnolog-z-komandi-zelenskogo-ocholiv-chernigivsku-oblast--637084.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T16:41:16+00:00"/>
    <meta property="og:title" content="Політтехнолог з команди Зеленського очолив Чернігівську область"/>
    <meta property="og:description" content="Кандидатуру Прокопенка раніше погодив Кабмін"/>
  </head>
  <body>
    <article>
      <h1>Політтехнолог з команди Зеленського очолив Чернігівську область</h1>
      <address>
        <time datetime="2019-11-01T16:41:16+00:00">01 Nov 2019, 16:41</time>
      </address>
      <h4>Кандидатуру Прокопенка раніше погодив Кабмін</h4>
      <p>Новим головою Чернігівської обласної державної адміністрації став киянин, 37-річний політтехнолог Андрій Прокопенко.</p>
      <p>Відповідний указ був підписаний президентом 31 жовтня.</p>
      <p>«Призначити Прокопенка Андрія Леонідовича головою Чернігівської обласної державної адміністрації», - йдеться в повідомленні.</p>
      <figure>
        <img src="https://glavcom.ua/img/forall/users/49/4975/screenshot_3_07.jpg"/>
      </figure>
      <p>У той же час Зеленський підписав указ, яким звільнив Наталію Романову від посади в. о. голови Чернігівської ОДА.</p>
      <p>Активу області його представив у п’ятницю, 1 листопада, перший заступник керівника Офісу президента України Сергій Трофімов</p>
      <blockquote>
        <i>Андрій Прокопенко народився у родині науковців. Закінчив філософський факультет Київського національного університету імені Тараса Шевченка, є кандидатом філософських наук. У 2012-2013 роках працював радником віцепрезидента, а згодом очолював один із департаментів російської нафтової компанії ТНК-ВР. <br/></i>
        <br/>
        <i>Андрій Прокопенко співпрацював зі штабом кандидата в Президенти Віктора Ющенка, був активним учасником громадських рухів. За інформацією <a href="https://www.obozrevatel.com/politics/kabmin-vyibral-5-glav-oga-kto-eti-lyudi-biografiya-i-foto.htm">ЗМІ</a>, він починав свою кар'єру політтехолога у 2005 році в Москві, де був менеджером проєктів на виборах до міської думи.<br/></i>
        <br/>
        <i>У 2015 році політтехнолог очолив компанію «Прокопенко та партнери», яка спеціалізується на управлінні виборчими кампаніями, стратегічних та кризових комунікаціях. <br/></i>
        <br/>
        <i>У тому ж році був обраний депутатом Чернігівської обласної ради 7 скликання за списком партії «Наш край», однак 2016 року склав повноваження. <br/></i>
        <br/>
        <i>У березні 2018 року Прокопенко став заступником голови Чернігівської обласної організації Аграрної партії. На парламентських виборах 2019 року очолював Одеський обласний штаб «Слуги народу». <br/></i>
        <br/>
        <i>Одружений, має доньку і сина.</i>
      </blockquote>
      <p>Також зазначимо, що сьогодні президент <a href="https://glavcom.ua/news/zelenskiy-pribuv-do-ternopolya-na-spirtovu-naradu-video-636969.html">Зеленський представив</a> новопризначеного голову Тернопільської обласної державної адміністрації Ігоря Сопеля.</p>
      <p>Раніше повідомлялося, що уряд погодив <a href="https://glavcom.ua/country/politics/urjad-pogodiv-priznachennja-p-jatoh-goliv-oda-633898.html">призначення п’ятьох голів ОДА</a>. </p>
      <p>Так, згідно з повідомленням, уряд погодив призначення:</p>
      <ul>
        <li>Олексія Чернишова на посаду голови Київської ОДА;</li>
        <li>Андрія Балоня – на посаду голови Кіровоградської ОДА;</li>
        <li>Сергія Гайдая – на посаду голови Луганської ОДА;</li>
        <li>Олексія Кучера – на посаду голови Харківської ОДА;</li>
        <li>Андрія Прокопенка – на посаду голови Чернігівської ОДА.</li>
      </ul>
      <blockquote>
        <b>Читайте також: <a href="https://glavcom.ua/country/politics/nova-hvilya-gubernatoriv-na-kogo-robit-stavku-prezident-636612.html">Нова хвиля губернаторів. На кого робить ставку президент?</a></b>
      </blockquote>
      <related>
        <a href="https://glavcom.ua/news/v-uryadi-viznali-platiti-pensiji-zhitelyam-okupovanogo-donbasu-nemozhlivo--636541.html"/>
        <a href="https://glavcom.ua/news/kornijenko-rozpoviv-yak-i-koli-slugi-narodu-obgovoryat-seksskandal-637067.html"/>
        <a href="https://glavcom.ua/news/v-ternopoli-zelenskiy-proyshov-kriz-koridor-dobrovolciv-yaki-skanduvali-ganba-637019.html"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Generalitat-Salo-Jordi-Primo-Rivera_0_2336166501.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T16:19:13+00:00"/>
    <meta property="og:title" content="La Generalitat retirarà les pintures del Saló de Sant Jordi, redecorat durant la dictadura de Primo de Rivera"/>
    <meta property="og:description" content="Els experts diuen que la qualitat de les obres és &quot;nefasta&quot; i que són obres “ideològiques”"/>
  </head>
  <body>
    <article>
      <h1>La Generalitat retirarà les pintures del Saló de Sant Jordi, redecorat durant la dictadura de Primo de Rivera</h1>
      <h2>Els experts diuen que la qualitat de les obres és "nefasta" i que són obres “ideològiques”</h2>
      <address>
        <time datetime="2019-11-01T16:19:13+00:00">01 Nov 2019, 16:19</time>
      </address>
      <p>Els murals que decoren el Saló de Sant Jordi del Palau de la Generalitat des de la dictadura de Primo de Rivera es retiraran. Segons<a href="https://www.ccma.cat/324/la-generalitat-retirara-els-frescos-del-salo-sant-jordi-encarregats-per-primo-de-rivera/noticia/2960172/"> ha avançat TV3</a> i <i>El Punt Avui</i> i ha confirmat l’ARA, la comissió d’experts en història de l’art que analitza la remodelació del saló ha aprovat per unanimitat retirar les pintures. Les obres es van elaborar i col·locar el 1926, durant la dictadura de Primo de Rivera, amb l’objectiu d’emfatitzar l’espanyolitat de Catalunya i fer una lectura de la vinculació de Catalunya a la història d’Espanya. A les pintures, elaborades sobre tela, es representen escenes com el Compromís de Casp, la batalla de Lepant i l’arribada de Colom a Barcelona davant dels Reis Catòlics.</p>
      <p>Després de més d’un any estudiant aquestes obres, la vintena d’estudiosos que formen part de la comissió argumenten que els murals es poden retirar, ja que no els consideren una pintura artística, sinó “ideològica, molt connotada, d’autors secundaris”. Els estudiosos subratllen que “la qualitat artística dels murals és nefasta” i que “el seu contingut no s’adequa al Saló de Sant Jordi”. La directora del Centre de Restauració de Béns Mobles i membre de la comissió, Àngels Solé, explica que aquestes obres “tenen una visió absolutament ideologitzada” i que “van ser fruit d’una dictadura que va reprimir la llengua i la cultura catalana”. Així mateix, els experts han arribat a la conclusió que “la qualitat dels murals no és de la categoria que correspondria a un saló noble com el de Sant Jordi”.</p>
      <p>El Centre de Restauració de Béns Mobles ha estudiat si la retirada d’aquests frescos era possible sense malmetre’ls. “Es poden treure sense problemes. Es retiraran i es conservaran com cal, perquè estiguin a disposició dels historiadors de l’art que ho vulguin, ja que els murals formen part de la història”, assenyala Solé. En la mateixa línia, el professor d’història de l’art i membre de la comissió Francesc Miralpeix afirma que “les pintures actuals són, també, un document on llegir la nostra història i, alhora, les paradoxes i les tensions de la mateixa història de l’art catalana”. Miralpeix subratlla “la importància de preservar-les en el seu conjunt i evitar-ne, això sí, la dispersió en funció dels vincles dels pintors responsables amb les ciutats d’origen o d’acollida”. De moment, no s’ha decidit encara quan ni com es faran els treballs de retirada i conservació de les obres.</p>
      <h3>El Saló Sant Jordi “del segle XXI”</h3>
      <p>A llarg termini, l’objectiu de la comissió –presidida per Quim Torra i amb la participació de la consellera de Cultura, Mariàngela Vilallonga– és acordar quina és la millor proposta per “retornar a l’espai original de Pere Blai” i fer “un Saló Sant Jordi del segle XXI”. Una opció seria recuperar els murals que entre el 1912 i el 1918 va elaborar l’uruguaià Joaquim Torres García. Quan l’arquitecte Josep Puig i Cadafalch va assumir la presidència de la Mancomunitat de Catalunya, va posar punt final al projecte inacabat de Torres García i va cobrir amb cortines els murals que ja estaven exposats. Amb Primo de Rivera els frescos de Torres Garcia es van cobrir amb les teles que avui s’exhibeixen al Saló de Sant Jordi. El 1966 la gestió de diversos arquitectes va aconseguir que els murals fossin retirats i restaurats. Se’ls va buscar una nova ubicació al Palau –també s’havien fet gestions per portar-los a un museu– i finalment van acabar ocupant la sala que acabaria portant el nom del seu creador, al Palau de la Generalitat.</p>
      <figure>
        <img src="https://www.ara.cat/2018/06/10/politica/Torres-Garcia-frescos-pintats-uruguaia_2030806984_54437441_117x66.jpg"/>
      </figure>
      <p>
        <a href="https://www.ara.cat/politica/Cap-restitucio-inacabada-Torres-Garcia_0_2030797010.html">Cap a la restitució de l’obra inacabada de Torres García</a>
      </p>
      <p>El catedràtic i historiador de l’art Marià Carbonell, que també forma part de la comissió, opina que “l’eliminació de la decoració actual és una oportunitat magnífica (i segurament única) de restituir el saló a l’aspecte original i, per tant, de recuperar-ne els valors estrictament arquitectònics”. Una altra de les opcions seria desenvolupar al saló un programa decoratiu del segle XXI. La comissió d’experts es tornarà a reunir a mitjans de desembre per estudiar les diferents possibilitats, decidir el futur de les pintures actuals del saló i marcar els passos a seguir de cara als pròxims mesos. </p>
    </article>
  </body>
</html>
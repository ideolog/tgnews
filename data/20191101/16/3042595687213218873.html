<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/norge-apner-for-dobbelt-statsborgerskap/71774596"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T16:40:32+00:00"/>
    <meta property="og:title" content="Norge åpner for dobbelt statsborgerskap"/>
    <meta property="og:description" content="Fra 1. januar neste år kan nordmenn bli statsborgere i et annet land uten å miste sitt norske statsborgerskap."/>
  </head>
  <body>
    <article>
      <h1>Norge åpner for dobbelt statsborgerskap</h1>
      <h2>Fra 1. januar neste år kan nordmenn bli statsborgere i et annet land uten å miste sitt norske statsborgerskap.</h2>
      <address><time datetime="2019-11-01T16:40:32+00:00">01 Nov 2019, 16:40</time> by <a rel="author">NTB I</a></address>
      <p>Samtidig må ikke lenger utenlandske statsborgere si fra seg sitt opprinnelige statsborgerskap for å bli norske borgere.</p>
      <p>- Når vi åpner for dobbelt statsborgerskap, sørger vi for at norsk lov følger utviklingen i en mer globalisert verden, der stadig flere har tilknytning til mer enn ett land, <a href="https://www.regjeringen.no/no/aktuelt/norge-apner-for-dobbelt-statsborgerskap-fra-1.-januar-2020/id2676234/">sier</a> kunnskaps- og integreringsminister Jan Tore Sanner (H).</p>
      <p>Stortinget vedtok i fjor regjeringens forslag om å åpne for dobbelt statsborgerskap. I statsråd fredag ble det vedtatt at endringene i statsborgerloven trer i kraft 1. januar.</p>
      <p>Norske borgere som har mistet det norske statsborgerskapet sitt da de fikk statsborgerskap i et annet land, kan nå på en enkel måte få tilbake det norske statsborgerskapet sitt.</p>
      <p>Det er Utlendingsdirektoratet (UDI) som skal behandle søknadene om norsk statsborgerskap fra utenlandske statsborgere og tidligere norske borgere, opplyser Kunnskapsdepartementet.</p>
    </article>
  </body>
</html>
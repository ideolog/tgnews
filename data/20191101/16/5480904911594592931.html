<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-irsku-a-vietnamu-zadrzeli-tri-lidi-kvuli-39-mrtvym-z-britanie/1816073?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T16:56:00+00:00"/>
    <meta property="og:title" content="V Irsku a Vietnamu zadrželi tři lidi kvůli 39 mrtvým z Británie"/>
    <meta property="og:description" content="Londýn/Dublin/Hanoj - Irská policie zadržela třiadvacetiletého muže podezřelého z podílu na smrti 39 migrantů, jejichž těla se našla minulý týden v kamionu na jihovýchodě Anglie. Britská policie už zahájila řízení ve snaze o jeho vydání, informovala místní média. Dva muže v souvislosti s tímto případem dnes zadržela také policie ve Vietnamu. Totožnost mrtvých z kamionu policie stále nezveřejnila. Dnes ale uvedla, že se domnívá, že se jedná o Vietnamce."/>
  </head>
  <body>
    <article>
      <h1>V Irsku a Vietnamu zadrželi tři lidi kvůli 39 mrtvým z Británie</h1>
      <address><time datetime="2019-11-01T16:56:00+00:00">01 Nov 2019, 16:56</time> by <a rel="author" href="http://www.ctk.cz/" target="_blank">ČTK</a></address>
      <p>Londýn/Dublin/Hanoj - Irská policie zadržela třiadvacetiletého muže podezřelého z podílu na smrti 39 migrantů, jejichž těla se našla minulý týden v kamionu na jihovýchodě Anglie. Britská policie už zahájila řízení ve snaze o jeho vydání, informovala místní média. Dva muže v souvislosti s tímto případem dnes zadržela také policie ve Vietnamu. Totožnost mrtvých z kamionu policie stále nezveřejnila. Dnes ale uvedla, že se domnívá, že se jedná o Vietnamce.</p>
      <slideshow>
        <figure>
          <img src="https://i3.cn.cz/6/1572266797_P201910280511301.jpg"/>
        </figure>
        <figure>
          <img src="https://i3.cn.cz/6/1572266817_P201910280511901.jpg"/>
        </figure>
        <figure>
          <img src="https://i3.cn.cz/6/1571913261_P201910240517901.jpg"/>
        </figure>
        <figure>
          <img src="https://i3.cn.cz/6/1571913044_P201910240513501.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3361">Fotogalerie: Kamion s mrtvými v jihovýchodní Anglii</a>
        </figcaption>
      </slideshow>
      <p>"Policie z Essexu zahájila vydávací proceduru, aby zadrženého dostala do Spojeného království," uvedli policisté na twitteru. Podezřelého Eamonna Harrisona zadrželi v irském hlavním městě Dublinu na základě evropského zatykače. Mladý muž čelí obvinění ze zabití v 39 případech, z obchodování s lidmi a z porušení imigračních zákonů.</p>
      <p>Harrison podle irské stanice RTÉ dovezl do přístavu Zeebrugge v Belgii tahač, který se později dostal přes Irsko do Británie a který vyzvedl v anglickém přístavu chladírenský kontejner s 39 lidmi. Kontejner samotný putoval podle policie přímo z Belgie na jihovýchod Anglie.</p>
      <p>Britská policie nadále pátrá po Ronanovi a Christopherovi Hughesových, bratrech ve věku 40 a 34 let, které podezřívá z podílu na smrti 39 lidí z kamionu. Dnes jejich svědectví označila za klíčové a vyzvala je, aby se přihlásili. S jedním z nich přitom policie už hovořila telefonicky.</p>
      <p>Dvě osoby dnes v souvislosti s tragickou smrtí 39 migrantů zadržela také vietnamská policie v provincii Ha Tinh. Podezřívá je z pašování lidí.</p>
      <p>Obvinění si tento týden vyslechl řidič kamionu, v jehož návěsu se 39 mrtvých našlo. Třiadvacetiletý Maurice Robinson pochází ze Severního Irska. Další tři podezřelé policie propustila v uplynulých dnech na kauci.</p>
      <p>Těla 31 mužů a osmi žen se v nákladovém prostoru za tahačem zaparkovaným v jihoanglickém městě Grays našla minulý týden. Vyšetřovatelé zatím neoznámili totožnost obětí. Dnes večer ale sdělili, že se domnívají, že se jedná o Vietnamce.</p>
      <p>"Jsme v přímém kontaktu s řadou rodin ve Vietnamu a ve Spojeném království a myslíme si, že jsme identifikovali rodiny některých obětí, jejichž cesta skončila tragicky na našich březích," uvedl dnes zástupce policie hrabství Essex Tim Smith. Kromě rodin obětí je podle něj policie v kontaktu také s vietnamskou vládou. Policisté podle Smithe nadále shromažďují důkazy o totožnosti mrtvých a nemohou proto zveřejnit žádné další informace.</p>
      <p>Minulý týden britská policie uvedla, že mrtví byli zřejmě čínskými občany. Postupně se ale začaly v médiích hlásit rodiny z Vietnamu, které postrádaly své blízké.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/424891/enas-kalymnios-pisw-apo-to-kalytero-zaxaroplasteio-ths-aystralias"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-01T16:45:02+00:00"/>
    <meta property="og:title" content="Ένας Καλύμνιος πίσω από το καλύτερο ζαχαροπλαστείο της Αυστραλίας"/>
    <meta property="og:description" content="Θεοδώρας Μαΐου"/>
  </head>
  <body>
    <article>
      <h1>Ένας Καλύμνιος πίσω από το καλύτερο ζαχαροπλαστείο της Αυστραλίας</h1>
      <h2>Ο Γιώργος Διακομιχάλης είναι ο ιδιοκτήτης του καλύτερου ζαχαροπλαστείου της Αυστραλίας</h2>
      <address>
        <time datetime="2019-11-01T16:45:02+00:00">01 Nov 2019, 16:45</time>
      </address>
      <p>Της <b>Θεοδώρας Μαΐου </b>στον “ΝΕΟ ΚΟΣΜΟ”</p>
      <p>
        <b>Το ελληνικό ζαχαροπλαστείο «Kalymnos Pastries», που βρίσκεται στην Αδελαΐδα, βραβεύθηκε την περασμένη Δευτέρα το βράδυ ως το καλύτερο ζαχαροπλαστείο της Αυστραλίας, στο πλαίσιο της ετήσιας απονομής των βραβείων Savour Awards, η τελετή των οποίων διεξήχθη φέτος στο Μπρίσμπαν.</b>
      </p>
      <p>«Είμαστε ιδιαίτερα περήφανοι και χαρούμενοι για την τιμή αυτή, να θεωρούμαστε εμείς, ένα ελληνικό ζαχαροπλαστείο, το καλύτερο ζαχαροπλαστείο της Αυστραλίας.</p>
      <p>Ταυτόχρονα, η διάκριση αυτή μας δημιουργεί και μια τεράστια ευθύνη απέναντι στους πελάτες μας που μας στηρίζουν και μας εμπιστεύονται όλα αυτά τα χρόνια» δήλωσε συγκινημένος μετά την απονομή των βραβείων ο ιδιοκτήτης του ζαχαροπλαστείου Γιώργος Διακομιχάλης. Ο ίδιος άνοιξε την πολυβραβευμένη επιχείρηση του στην Αδελαΐδα το 1995 με τη σύζυγό του Ελένη.</p>
      <p>«Για μας και την ομάδα μας εδώ στο ζαχαροπλαστείο, η διάκριση αυτή είναι ακόμα μια πρόκληση και ένας επιπλέον λόγος να μην εφησυχάζουμε αλλά να γινόμαστε καλύτεροι κάθε μέρα και να προσφέρουμε στους πελάτες μας ανεξάρτητα από εθνότητα μια πραγματική γεύση από την Ελλάδα που εμείς γνωρίσαμε και αγαπήσαμε» λέει ο Γιώργος.</p>
      <p>Ο Γιώργος Διακομιχάλης συνεχίζει την ιστορία των προγόνων του, του παππού και του προπάππου του Μιχάλη Βούρου, ο οποίος το 1918 μετά από σπουδές στη Ρωσία και τη Γαλλία στη Γαστρονομία και τη Ζαχαροπλαστική, άνοιξε το πρώτο ζαχαροπλαστείο στην Κάλυμνο.</p>
      <p>Σήμερα, η επιχείρηση «Kalymnos Pastries», απασχολεί περίπου 19 άτομα, που στην πλειονότητά τους είναι ελληνικής καταγωγής και πάντα πρόθυμοι να εξυπηρετήσουν και τους πιο απαιτητικούς πελάτες.</p>
      <figure>
        <img src="https://www.rodiaki.gr/medias/2019/10/31/bffc47853cf92f5998ad861c005bb79e.jpg"/>
      </figure>
      <p>Ο Γιώργος Διακομιχάλης είναι ο ιδιοκτήτης του καλύτερου ζαχαροπλαστείου της Αυστραλίας</p>
      <p>«Εδώ στο ζαχαροπλαστείο ήμασταν και εξακολουθούμε να είμαστε μια μεγάλη, αγαπημένη οικογένεια. Δουλεύουμε σκληρά, αγαπάμε δυνατά και παλεύουμε να κρατήσουμε τις ελληνικές συνταγές και παραδόσεις ζωντανές στην άλλη άκρη του κόσμου. Πιστεύω ότι μέχρι σήμερα έχουμε κατορθώσει να βάλουμε ένα μικρό λιθαράκι στη διάδοση της ελληνικής κουζίνας στη μακρινή Αυστραλία».</p>
      <p>Αν και γεννημένος μακριά, ο Γιώργος, φροντίζει να επισκέπτεται συχνά την πατρίδα των προγόνων του και, ιδιαίτερα, το νησί του την Κάλυμνο. Τα τελευταία χρόνια, μάλιστα, τους καλοκαιρινούς μήνες, διοργανώνει γαστρονομικές εκδρομές για όλους εκείνους που επιθυμούν να επισκεφθούν και να γευθούν την αυθεντική Ελλάδα, ενώ επισκέπτεται την Ασία όπου και πάλι καλείται να παρουσιάσει τις παραδοσιακές ελληνικές συνταγές του.</p>
      <p>«Στην πατρίδα, οι παραδόσεις μας πέρασαν αβίαστα στις επόμενες γενιές. Εκεί μάθαμε να σεβόμαστε την οικογένεια και να παθιαζόμαστε με το ποιοτικό καλό φαγητό. Εδώ στην Αυστραλία, που είναι δίχως άλλο το σπίτι μας, μάθαμε να κρατάμε αυτές τις παραδόσεις ζωντανές και να μοιραζόμαστε την κουλτούρα και τα μυστικά των προγόνων μας με όλους εκείνους που επιθυμούν να αγκαλιάσουν την Ελλάδα μας.</p>
      <p>»Όσο για το δικό μας αγαπημένο μαγαζί, είμαι ευγνώμων γιατί τίποτα από όλα όσα ονειρευτήκαμε δεν θα ήταν εφικτά χωρίς την αγάπη και την υποστήριξη των δικών μας πελατών που καθημερινά μας τιμούν με την παρουσία και την εμπιστοσύνη τους.</p>
      <p>»Σας ευχαριστούμε όλους και σας περιμένουμε να απολαύσουμε μαζί ένα από τα δεκάδες ελληνικά γλυκά, μπακλαβάδες, γαλακτομπούρεκα, κοκ, κανταΐφια και ό,τι άλλο τραβά η ψυχή σας» καταλήγει ο Γιώργος.</p>
    </article>
  </body>
</html>
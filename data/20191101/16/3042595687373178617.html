<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/oslo-tingrett-mulla-krekar-kan-utleveres-til-italia/71774545"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T16:31:57+00:00"/>
    <meta property="og:title" content="Oslo tingrett: Mulla Krekar kan utleveres til Italia"/>
    <meta property="og:description" content="Oslo tingrett har besluttet at mulla Krekar kan utleveres til Italia, der han er dømt til tolv års fengsel for terrorforbund. Forsvarer Brynjar Meling sier hans klient vil anke."/>
  </head>
  <body>
    <article>
      <h1>Oslo tingrett: Mulla Krekar kan utleveres til Italia</h1>
      <h2>Oslo tingrett har besluttet at mulla Krekar kan utleveres til Italia, der han er dømt til tolv års fengsel for terrorforbund. Forsvarer Brynjar Meling sier hans klient vil anke.</h2>
      <address><time datetime="2019-11-01T16:31:57+00:00">01 Nov 2019, 16:31</time> by <a rel="author">NTB I</a></address>
      <p>Avgjørelsen falt fredag.</p>
      <p>Mulla Krekar <a href="https://www.dagbladet.no/nyheter/frontalangrep-pa-regjeringen/71757565">møtte i begynnelsen av denne uka i Oslo tingrett</a>. Han motsatte seg da utlevering til Italia, der han er <a href="https://www.dagbladet.no/nyheter/krekar-domt-til-12-ar-i-fengsel/71402065">dømt til tolv års fengsel</a>.</p>
      <p>
        <b>- Saken er bare et politisk spill, sa Krekar i retten.</b>
      </p>
      <p>Det har foreløpig ikke lykkes Dagbladet å få en kommentar fra Krekars forsvarer, Brynjar Meling.</p>
      <p>
        <b>Til <a href="https://www.tv2.no/nyheter/10960767/">TV 2</a> sier Meling at de vil anke kjennelsen:</b>
      </p>
      <p>- Jeg er ikke overrasket, men det betyr ikke at jeg synes kjennelsen er riktig. Mulla Krekar kommer til å påanke mandag. Vi kommer bruke alle rettsmidler. Bakgrunnen for det er at mulla Krekar aldri har ledet noen terrororganisasjon, inngått i terrorforbund, eller hatt noen forbindelser med Italia.</p>
      <h3>Dømt til fengsel i Italia</h3>
      <p>Najmuddin Faraj Ahmad, kjent som mulla Krekar, ble 15. juli pågrepet av politiet, etter at en italiensk domstol samme dag dømte ham til tolv års fengsel for terrorforbund. Den italienske dommen er ikke rettskraftig.</p>
      <p>
        <b>I kjennelsen fredag er det rettens syn at Krekar vil få en rettferdig rettergang i Italia og at hans grunnleggende rettigheter ikke vil bli krenket.</b>
      </p>
      <p>- Retten forutsetter at siktede, ved en utlevering til Italia, får rett til en ny bedømmelse av bevisene i lys av sin forklaring og tilstedeværelse, ved ankebehandlingen, skriver tingrettsdommer Elisabeth Jordan Ramstad.</p>
      <h3>Risiko-argument</h3>
      <p>Krekar har trukket fram at en utlevering til Italia vil medføre risiko for at han derfra kan bli utlevert til Irak og der vil risikere dødsstraff.</p>
      <p>
        <b>I 2016 kom Oslo tingrett til at Krekars liv ikke er i alvorlig fare, og retten kan ikke se at vurderingen skal endres nå.</b>
      </p>
      <p>Selv om Oslo tingrett har funnet at vilkårene er for utlevering er til stede, kan kjennelsen ankes til lagmannsretten og eventuelt Høyesterett. Når retten til slutt har avgjort om utleveringsvilkårene er oppfylt, vil saken oversendes Justisdepartementet, via Riksadvokaten.</p>
      <p>Så vil departementet avgjøre om begjæringen skal etterkommes eller ikke.</p>
      <p>Mulla Krekar har sittet i varetekt siden pågripelsen i sommer. Han har anket avgjørelsen, men ikke fått medhold. Varetekten er i første omgang forlenget til 8. desember.</p>
    </article>
  </body>
</html>
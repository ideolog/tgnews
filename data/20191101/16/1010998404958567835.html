<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/pismo-na-zigmund-frojd-otiva-na-targ.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T16:09:00+00:00"/>
    <meta property="og:title" content="Писмо на Зигмунд Фройд отива на търг"/>
    <meta property="og:description" content="Писмото разкрива сантименталната страна в характера му и хвърля поглед върху живота му на известен бежанец евреин след настъплението на нацистите"/>
  </head>
  <body>
    <article>
      <h1>Писмо на Зигмунд Фройд отива на търг</h1>
      <h2>Писмото разкрива сантименталната страна в характера му и хвърля поглед върху живота му на известен бежанец евреин след настъплението на нацистите</h2>
      <address>
        <time datetime="2019-11-01T16:09:00+00:00">01 Nov 2019, 16:09</time>
      </address>
      <p>Написано на ръка писмо от Зигмунд Фройд, което разкрива сантименталната страна в характера му и хвърля поглед върху живота му на известен бежанец евреин след настъплението на нацистите, ще бъде изложено на търг в Ерусалим, предаде Асошиейтед прес.</p>
      <p>Писмото, написано на немски език на 21 юни 1938 г., е изпратено няколко седмици след като Фройд избягал от нацистите в родината си Австрия и се преместил в Лондон. Писмото е адресирано до филантропа Маргарет Стонборо-Витгенщайн.</p>
      <p>"То разкрива по-деликатната страна в характера на бащата на психоанализата – заяви Джоел Уайтбук, който е автор на книгата "Фройд: Биография на един интелектуалец" и ръководител на програма за психоаналитични изследвания в Колумбийския университет. – Хората имат представа за Фройд като за интелигентен човек, но той е бил също много чувствителен към обкръжението си и естетиката."</p>
      <p>В писмото Фройд утешава Стонборо-Витгенщайн след самоубийството на бившия й съпруг и й задава въпроси за психичното й състояние.</p>
      <p>"Необичайната динамика между двамата като приятели и като взаимоотношения между лекар и пациент е била често срещана и част от виенския живот – отбеляза Уайтбук. – Писмото показва колко близка е била връзката между еврейската общност и културния и научен свят по онова време."</p>
      <p>Стонборо-Витгенщайн е дъщеря на един от най-богатите австрийци през XX век Карл Витгенщайн и сестра на философа Лудвиг Витгенщайн.</p>
      <p>Фройд пише писмото към края на дните си. Когато най-после се установява в Лондон, той е 83-годишен и засегнат от рак. Умира година по-късно, на 23 септември 1939 г.</p>
      <p>Писмото е купено от израелски колекционер на търг в Европа и ще бъде предложено отново за продажба на 3 декември. Началната му цена е 6000 долара.</p>
    </article>
  </body>
</html>
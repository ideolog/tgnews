<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-kosovo/118754-palmer-u-pristini-normalizacija-odnosa-kosova-i-srbije-americki-prioritet?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-01T16:10:08+00:00"/>
    <meta property="og:title" content="Palmer u Prištini: Normalizacija odnosa Kosova i Srbije američki prioritet"/>
    <meta property="og:description" content="Zamenik pomoćnika američkog državnog sekretara i specijalni izaslanik za zapadni Balkan Metju Palmer je danas u Prištini izjavio da normalizacija odnosa Kosova i Srbije ostaje prioritet SAD. Govoreći predstavnicima studenata i civilnog društva on je rekao da njegova nominacija za izaslanika za Zapadni Balkan naglašava da su SAD tu da pomognu, a Kosovo ne može biti izostavljeno iz rešenja. &quot;Kosovo ne može ostati izolovano. Rešenje jednom zauvek odnosa Kosova i Srbije ostaje prioritet&quot;, rekao je Palmer u Nacionalnoj biblioteci u Prištini. Takodje je rekao da su 6. oktobra gradjani Kosova glasali za promenu i da su SAD to podržale. &quot;Oči sveta videće šta će raditi nova vlada. Ne vidimo nikakvu mogućnost za budućnost Kosova bez normalizacije odnosa sa Srbijom&quot;, rekao je on. Dodao je da SAD neće nametati nikakav sporazum bez pristanka obe strane i bez odobrenja u parlamentima i podvukao je da Srbija neće moći da se pridruži EU bez normalizacije odnosa s Kosovom. Rekao je da čim se postigne dogovor Kosova i Srbije…"/>
  </head>
  <body>
    <article>
      <h1>Palmer u Prištini: Normalizacija odnosa Kosova i Srbije američki prioritet</h1>
      <address>
        <time datetime="2019-11-01T16:10:08+00:00">01 Nov 2019, 16:10</time>
      </address>
      <p><b>Zamenik pomoćnika američkog državnog sekretara i specijalni izaslanik za zapadni Balkan Metju Palmer je danas u Prištini izjavio da normalizacija odnosa Kosova i Srbije ostaje prioritet SAD.</b> Govoreći predstavnicima studenata i civilnog društva on je rekao da njegova nominacija za izaslanika za Zapadni Balkan naglašava da su SAD tu da pomognu, a Kosovo ne može biti izostavljeno iz rešenja.<br/><br/>"Kosovo ne može ostati izolovano. Rešenje jednom zauvek odnosa Kosova i Srbije ostaje prioritet", rekao je Palmer u Nacionalnoj biblioteci u Prištini.<br/><br/>Takodje je rekao da su 6. oktobra gradjani Kosova glasali za promenu i da su SAD to podržale.<br/><br/>"Oči sveta videće šta će raditi nova vlada. Ne vidimo nikakvu mogućnost za budućnost Kosova bez normalizacije odnosa sa Srbijom", rekao je on.<br/><br/>Dodao je da SAD neće nametati nikakav sporazum bez pristanka obe strane i bez odobrenja u parlamentima i podvukao je da Srbija neće moći da se pridruži EU bez normalizacije odnosa s Kosovom.<br/><br/>Rekao je da čim se postigne dogovor Kosova i Srbije, stvari će krenuti dalje.<br/><br/>Rekao je da se s budućim premijerom Kosova, Aljbinom Kurtijem susreo pre dva dana u Skoplju.<br/><br/>"Moje očekivanje od gospodina Kurtija, pod pretpostavkom da će postati premijer, je da će on biti dobar partner SAD-a, da će blisko saradjivati sa nama u ostvarenju zajedničkih ciljeva. Shvatiće da je dijalog važan ne samo za Kosovo već i za SAD. Takodje će naći način da se vrati za pregovarački sto (sa Srbijom), uključujući i rešavanje pitanja carina koje je postalo prepreka", rekao je Palmer. <br/><br/>Palmer se danas u Prištini sastao s predsednikom Kosova Hašimom Tačijem i liderima DSK, Isom Mustafom i DPK, Kadrijem Veseljijem.</p>
    </article>
  </body>
</html>
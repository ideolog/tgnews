<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/snimka-na-denia/2019/11/01/zatoplia-se-ot-utre-maksimalnite-temperaturi-do-16-gradusa.428180"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T16:30:00+00:00"/>
    <meta property="og:title" content="Затопля се от утре, максималните температури до 16 градуса"/>
    <meta property="og:description" content="Облачно остава над планините, с валежи от дъжд и сняг | Dnes.bg"/>
  </head>
  <body>
    <article>
      <h1>Затопля се от утре, максималните температури до 16 градуса</h1>
      <h2>Облачно остава над планините, с валежи от дъжд и сняг</h2>
      <address><time datetime="2019-11-01T16:30:00+00:00">01 Nov 2019, 16:30</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>През нощта облачността ще продължи да се разкъсва. Ще е почти тихо с минимални температури 1-6 градуса.</p>
      <p>Времето утре ще е предимно слънчево с разкъсана висока облачност. Вятърът ще се ориентира от юг-югоизток и ще е слаб до умерен. Ще се затопли. Максималните температури ще са между 11 и 16 градуса, според прогнозата за времето на НИМХ-БАН.</p>
      <p>По Черноморието ще е предимно слънчево. Ще духа слаб до умерен югоизточен вятър. Максималните температури на въздуха ще бъдат 14-16 градуса. Температурата на морската вода ще бъде 18-19 градуса. Вълнението на морето ще бъде 2-3 бала.</p>
      <p>Над планините преди обяд все още ще се задържи предимно облачно, по билата и мъгливо. На отделни места все още ще превалява слаб дъжд, над 1300 м - сняг. След обяд облачността ще се разкъсва и намалява до предимно слънчево. Ще духа до умерен вятър от запад-югозапад. Максималната температура на височина 1200 м ще е около 7 градуса, на 2000 м - около 1 градус.</p>
      <p>В неделя и понеделник повишението на температурите ще продължи. Ще духа умерен, в Източна България и на места северно от планините и силен вятър от юг-югозапад, където дневните температурите ще достигнат до 25-27 градуса, в останалите райони ще бъдат между 15 и 20 градуса. Облачността ще е разкъсана, на места и до слънчево.</p>
      <p>По-значителни временни увеличения на облачността ще има в понеделник след обяд над югозападните райони и на места там и ще превали. Вятърът за кратко ще се смени със запад-северозападен.<br/> </p>
    </article>
  </body>
</html>
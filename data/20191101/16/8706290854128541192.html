<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/lifestyle/681572/o-agonas-tis-kim-karntasian-kai-tis-souzan-saranton-gia-na-sothei"/>
    <meta property="og:site_name" content="enikos.gr"/>
    <meta property="article:published_time" content="2019-11-01T16:55:00+00:00"/>
    <meta property="og:title" content="Ο αγώνας της Κιμ Καρντάσιαν και της Σούζαν Σάραντον για να σωθεί ένας θανατοποινίτης"/>
    <meta property="og:description" content="Ο Ρόντνεϊ Ριντ, ένας Αφροαμερικανός ηλικίας 53 ετών, αναμένεται να εκτελεστεί με θανατηφόρο ένεση στο Τέξας..."/>
  </head>
  <body>
    <article>
      <h1>Ο αγώνας της Κιμ Καρντάσιαν και της Σούζαν Σάραντον για να σωθεί ένας θανατοποινίτης</h1>
      <address>
        <time datetime="2019-11-01T16:55:00+00:00">01 Nov 2019, 16:55</time>
      </address>
      <p>H <a href="http://www.enikos.gr/lifestyle/677160/i-kim-karntasian-stirizei-ti-megkan-markl-ti-eipe-gia-to-prigkipi">Κιμ Καρντάσιαν</a> και η Σούζαν <a href="https://www.enikos.gr/international/582292/synelifthi-gnosti-ithopoios-katigoreitai-gia-paranomi-diadilosi">Σάραντον </a>ζητούν από τις αμερικανικές δικαστικές αρχές να επιδείξουν επιείκεια προς έναν θανατοποινίτη, που αναμένεται να εκτελεστεί σε τρεις εβδομάδες.</p>
      <p>Παράλληλα, σε μια διαδικτυακή λίστα υπογραφών, που ανήρτησε η ακτιβίστρια Έλεν Πρίτζιν και η οργάνωση Innocent έχουν ήδη συγκεντρωθεί 60.000 υπογραφές προκειμένου να ζητηθεί από τον κυβερνήτη του Τέξας Γκρεγκ Άμποτ να επιδείξει επιείκεια.</p>
      <p>Ο Ρόντνεϊ Ριντ, ένας Αφροαμερικανός ηλικίας 53 ετών, αναμένεται να εκτελεστεί με θανατηφόρο ένεση στο Τέξας, την 20η Δεκεμβρίου, για ένα έγκλημα που εκείνος αρνείται ότι διέπραξε.</p>
      <p>«Τι τρέλα. Νέοι μάρτυρες εμφανίστηκαν για να πουν ότι ο Ρόντνεϊ δεν είναι ο δολοφόνος» έγραψε στο Twitter, η Κιμ Καρντάσιαν.</p>
      <p>Το 1998, ο Ρόντνεϊ Ριντ καταδικάστηκε στην εσχάτη των ποινών από ένα σώμα ενόρκων, που αποτελείτο από λευκούς, για τον βιασμό και τη δολοφονία της Στέισι Στράιτς, μιας λευκής γυναίκας 19 ετών.</p>
      <p>Ίχνη του σπέρματός του βρέθηκαν στο θύμα, εκείνος όμως δεν σταμάτησε να διατρανώνει την αθωότητά του, υποστηρίζοντας ότι είχαν μυστική σχέση με το θύμα.</p>
      <p>Οι συνήγοροι υπεράσπισης θεωρούν ότι τα στοιχεία που συγκέντρωσαν οι συγγενείς του κατηγορουμένου αποδεικνύουν τη δική του εκδοχή των γεγονότων και υποδεικνύουν έναν άλλο ύποπτο: τον αρραβωνιαστικό του θύματος Τζίμι Φένελ, έναν πρώην αστυνομικό, ο οποίος εκτίει ποινή κάθειρξης 10 ετών για τον βιασμό μιας άλλης γυναίκας.</p>
      <p>«Αποδείξεις που απαλλάσσουν τον Ριντ και ενοχοποιούν τον Φένελ συνεχίζουν να συσσωρεύονται», έγραψαν οι δικηγόροι του σε ένα αίτημα που διαβιβάστηκε χθες στο γραφείο απονομής χάριτος του Τέξας.</p>
      <p>Στο έγγραφο, παρουσιάζουν σειρά από μαρτυρίες υπέρ της απαλλαγής του πελάτη τους, μεταξύ αυτών μιας πρώην συναδέλφου της νεαρής γυναίκας που επιβεβαιώνει ότι της είχε εκμυστηρευτεί τη μυστική σχέση της με τον Ριντ.</p>
      <p>Ένας πρώην συγκρατούμενος του αστυνομικού αποκάλυψε ότι ο Τζίμι Φένελ του είχε ομολογήσει ότι σκότωσε την αρραβωνιαστικιά του, διότι «κοιμόταν πίσω από την πλάτη του με έναν μαύρο», αναφέρεται επίσης στο έγγραφο.</p>
      <p>Κάποτε ύποπτος κι ο ίδιος για το έγκλημα, ο Φένελ συνεχίζει να αρνείται ότι είχε κάποιο ρόλο στον θάνατο της συντρόφου του.</p>
      <p>Οι δικηγόροι του Ριντ προσέφυγαν στο Ανώτατο Δικαστήριο ζητώντας την αναστολή της εκτέλεσης του πελάτη τους.</p>
      <p>Πηγή: ΑΠΕ, Dailymail</p>
      <related>
        <h4>σχετικά άρθρα</h4>
        <a href="http://www.enikos.gr/lifestyle/680720/anisychia-gia-ton-elton-tzon-akyrose-ti-synavlia-tou-photo%0A%20%20%20%20%0A"/>
        <a href="http://www.enikos.gr/lifestyle/680140/dyskoles-ores-gia-ton-kosta-preka%0A%20%20%20%20%0A"/>
        <a href="http://www.enikos.gr/lifestyle/680114/sto-skamni-o-tragoudistis-pou-eiche-drapetefsei-apo-tis-fylakes-a%0A%20%20%20%20%0A"/>
        <a href="http://www.enikos.gr/lifestyle/679602/ananeosan-tous-orkous-tous-kim-karntasian-kai-kanie-ouest%0A%20%20%20%20%0A"/>
        <a href="http://www.enikos.gr/lifestyle/679293/pantreftike-ton-agapimeno-tis-i-tzenifer-lorens-video%0A%20%20%20%20%0A"/>
        <a href="http://www.enikos.gr/lifestyle/678026/i-opra-gouinfrei-apokalyptei-giati-den-pantreftika-ton-epi-polla-%0A%20%20%20%20%0A"/>
        <a href="http://www.enikos.gr/lifestyle/677160/i-kim-karntasian-stirizei-ti-megkan-markl-ti-eipe-gia-to-prigkipi%0A%20%20%20%20%0A"/>
        <a href="http://www.enikos.gr/lifestyle/676845/stin-armenia-vaftizei-ta-tria-tis-paidia-i-kim-karntasian-photo%0A%20%20%20%20%0A"/>
        <a href="http://www.enikos.gr/lifestyle/676534/o-elton-tzon-kindynefse-na-pethanei-epeita-apo-cheirourgeio-gia-k%0A%20%20%20%20%0A"/>
      </related>
    </article>
  </body>
</html>
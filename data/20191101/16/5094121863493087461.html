<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/pripad-smrti-39-cizincu-v-kamionu-v-irsku-a-ve-vietnamu-zadrzeli-tri-podezrele-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T16:14:00+00:00"/>
    <meta property="og:title" content="Případ smrti 39 cizinců v kamionu: V Irsku a ve Vietnamu zadrželi tři podezřelé"/>
    <meta property="og:description" content="Irská policie zadržela třiadvacetiletého muže podezřelého z podílu na smrti 39 migrantů, jejichž těla se našla minulý týden v kamionu na jihovýchodě Anglie. Britská policie už zahájila řízení ve snaze o jeho vydání, informovala místní média. Dva muže v souvislosti s tímto případem dnes zadržela také policie ve Vietnamu. Totožnost mrtvých z kamionu policie stále nezveřejnila. Dnes ale uvedla, že se domnívá, že se jedná o Vietnamce."/>
  </head>
  <body>
    <article>
      <h1>Případ smrti 39 cizinců v kamionu: V Irsku a ve Vietnamu zadrželi tři podezřelé</h1>
      <address><time datetime="2019-11-01T16:14:00+00:00">01 Nov 2019, 16:14</time> by <a rel="author">ČTK</a></address>
      <p>"Policie z Essexu zahájila vydávací proceduru, aby zadrženého dostala do Spojeného království," uvedli policisté na twitteru. Podezřelého Eamonna Harrisona zadrželi v irském hlavním městě Dublinu na základě evropského zatykače. Mladý muž čelí obvinění ze zabití v 39 případech, z obchodování s lidmi a z porušení imigračních zákonů.</p>
      <figure>
        <img src="https://g.denik.cz/1/8a/ridic-kamionu-v-nemz-nasli-v-anglii-39-mrtvych-zustava-ve-vazbe_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/ridic-kamionu-v-nemz-nasli-v-anglii-39-mrtvych-zustava-ve-vazbe-20191028.html">Řidič kamionu, v němž našli v Anglii 39 mrtvých, zůstává ve vazbě Přečíst článek ›</a>
      </aside>
      <p>Harrison podle irské stanice RTÉ dovezl do přístavu Zeebrugge v Belgii tahač, který se později dostal přes Irsko do Británie a který vyzvedl v anglickém přístavu chladírenský kontejner s 39 lidmi. Kontejner samotný putoval podle policie přímo z Belgie na jihovýchod Anglie.</p>
      <p>Britská policie nadále pátrá po Ronanovi a Christopherovi Hughesových, bratrech ve věku 40 a 34 let, které podezřívá z podílu na smrti 39 lidí z kamionu. Dnes jejich svědectví označila za klíčové a vyzvala je, aby se přihlásili. S jedním z nich přitom policie už hovořila telefonicky.</p>
      <p>Dvě osoby dnes v souvislosti s tragickou smrtí 39 migrantů zadržela také vietnamská policie v provincii Ha Tinh. Podezřívá je z pašování lidí.</p>
      <h3>Totožnost obětí je zatím neznámá</h3>
      <p>Obvinění si tento týden vyslechl řidič kamionu, v jehož návěsu se 39 mrtvých našlo. Třiadvacetiletý Maurice Robinson pochází ze Severního Irska. Další tři podezřelé policie propustila v uplynulých dnech na kauci.</p>
      <p>Těla 31 mužů a osmi žen se v nákladovém prostoru za tahačem zaparkovaným v jihoanglickém městě Grays našla minulý týden. Vyšetřovatelé zatím neoznámili totožnost obětí. Dnes večer ale sdělili, že se domnívají, že se jedná o Vietnamce.</p>
      <figure>
        <img src="https://g.denik.cz/1/0d/v-britanii-odvezli-na-pitvu-11-z-39-tel-nalezenych-v-kamionu_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/v-britanii-odvezli-na-pitvu-11-z-39-tel-nalezenych-v-kamionu-20191025.html">Těla nalezená v kamionu byla převezena na pitvu. Britská policie znovu zatýkala Přečíst článek ›</a>
      </aside>
      <p>"Jsme v přímém kontaktu s řadou rodin ve Vietnamu a ve Spojeném království a myslíme si, že jsme identifikovali rodiny některých obětí, jejichž cesta skončila tragicky na našich březích," uvedl dnes zástupce policie hrabství Essex Tim Smith. Kromě rodin obětí je podle něj policie v kontaktu také s vietnamskou vládou. Policisté podle Smithe nadále shromažďují důkazy o totožnosti mrtvých a nemohou proto zveřejnit žádné další informace.</p>
      <p>Minulý týden britská policie uvedla, že mrtví byli zřejmě čínskými občany. Postupně se ale začaly v médiích hlásit rodiny z Vietnamu, které postrádaly své blízké.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/01/rosszul-kezdodik-a-december-szerbiaban"/>
    <meta property="og:site_name" content="infostart"/>
    <meta property="article:published_time" content="2019-11-01T15:20:00+00:00"/>
    <meta property="og:title" content="Rosszul kezdődik a december Szerbiában"/>
    <meta property="og:description" content="December elsejétől 3,9 százalékkal drágul az áram Szerbiában - közölte Aleksandar Antic energiaügyi miniszter pénteken."/>
  </head>
  <body>
    <article>
      <h1>Rosszul kezdődik a december Szerbiában</h1>
      <address><time datetime="2019-11-01T15:20:00+00:00">01 Nov 2019, 15:20</time> by <a rel="author">Infostart / MTI</a></address>
      <h3>December elsejétől 3,9 százalékkal drágul az áram Szerbiában - közölte Aleksandar Antic energiaügyi miniszter pénteken.</h3>
      <p>Legutóbb 2016 októberében emelkedett az elektromos energia ára a nyugat-balkáni országban.</p>
      <p>A Nemzetközi Valutaalappal (IMF) kötött, 30 hónapos tanácsadói megállapodás legutóbbi felülvizsgálata után az IMF közölte, az elektromos energia árszabását módosítani kell.</p>
      <p>Aleksandar Antic tárcavezető közölte, hogy ez a lehető legkisebb mértékű drágulás, és az áremelést az utóbbi kétéves inflációval sem hangolták össze. Hozzátette, az áremelés után is Szerbiában marad a legolcsóbb az elektromos energia a régióban.</p>
      <blockquote>Az emelés csak a háztartásokra vonatkozik, az ipari áram ára nem változik.</blockquote>
      <p>Az utóbbi években a szerb kormány alacsonyan tartotta az áram árát, hogy ne okozzon felháborodást a társadalomban, az állami áramszolgáltató folyamatos támogatása viszont komoly terheket ró az államkasszára. Az állami áramtermelő és kereskedő vállalat (EPS) biztosítja az ország teljes, mintegy 38 gigawattórás áramszükségletét, annak egyharmada vízerőművekből, kétharmada viszont szénnel táplált hőerőművekből származik.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>
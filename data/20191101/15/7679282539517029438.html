<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ind-vs-ban-captain-rohit-sharma-declared-fit-for-first-match-at-arun-jaitley-stadium-against-bangladesh-2827481.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T15:51:30+00:00"/>
    <meta property="og:title" content="रोहित शर्मा की चोट पर आया बड़ा अपडेट, जानिए पहले T20 में खेलेंगे कि नहीं"/>
    <meta property="og:description" content="नेट सत्र के दौरान पेट के बायें हिस्से में गेंद लगने से चोटिल हुए भारतीय कप्तान रोहित शर्मा को रविवार को यहां बांग्लादेश के खिलाफ होने वाले पहले टी20 अंतरराष्ट्रीय मैच के लिए 'फिट और उपलब्ध घोषित..."/>
  </head>
  <body>
    <article>
      <h1>रोहित शर्मा की चोट पर आया बड़ा अपडेट, जानिए पहले T20 में खेलेंगे कि नहीं</h1>
      <address><time datetime="2019-11-01T15:51:30+00:00">01 Nov 2019, 15:51</time> by <a rel="author">लाइव हिन्दुस्तान टीम,नई दिल्ली</a></address>
      <p>नेट सत्र के दौरान पेट के बायें हिस्से में गेंद लगने से चोटिल हुए भारतीय कप्तान रोहित शर्मा को रविवार को यहां बांग्लादेश के खिलाफ होने वाले पहले टी20 अंतरराष्ट्रीय मैच के लिए 'फिट और उपलब्ध घोषित किया गया है। विराट कोहली की अनुपस्थिति में तीन मैचों की टी20 श्रृंखला में भारत की अगुआई करने वाले रोहित को नेट सत्र की शुरुआत में ही थ्रोडाउन का सामना करते हुए यह चोट लगी थी।</p>
      <p>कुछ थ्रोडाउन का सामना करने के बाद एक गेंद तेजी से अंदर आई और उनके पेट में लगी। वह तुंरत ही नेट सत्र को छोड़कर चले गये और यह दिख रहा था कि जिस तेजी से थ्रोडाउन उनकी ओर आयी थी, वह उससे खुश नहीं थे। बीसीसीआई के मीडिया मैनेजर ने टीम की तरफ से जारी बयान में कहा, ''आज नेट में बल्लेबाजी करते हुए रोहित शर्मा के पेट के बायें हिस्से में गेंद लगी। बीसीसीआई की मेडिकल टीम उनकी चोट की जांच करने के बाद पुष्टि करती है कि वह पहले टी20 के लिए फिट और उपलब्ध हैं।</p>
      <p>
        <b>
          <a href="https://www.livehindustan.com/cricket/story-team-india-player-and-coach-looked-happy-with-arun-jaitley-stadium-pitch-2827370.html">अरुण जेटली स्टेडियम की पिच से खुश नजर आए टीम इंडिया के खिलाड़ी-कोच</a>
        </b>
      </p>
      <p>भारतीय टीम ने श्रीलंका के नुवान के रूप में बायें हाथ के थ्रोडाउन विशेषज्ञ को रखा है ताकि खिलाड़ी प्रतिद्वंद्वी टीम के बायें हाथ के तेज गेंदबाजों का सामना करने की तैयारी कर सकें। बांग्लादेश के पास मुस्तफिजुर रहमान के रूप में बायें हाथ का अनुभवी तेज गेंदबाज है। आमतौर पर बल्लेबाज नेट में गेंदबाजों का सामना करने से पहले लय हासिल करने के लिये थ्रोडाउन का सामना करते हैं। </p>
      <p>पता चला था कि रोहित गेंद लगने के बाद उपचार करा रहे थे और उन्होंने इसके बाद नेट सत्र में हिस्सा नहीं लिया। अभ्यास सत्र से संकेत मिले कि संजू सैमसन विकेटकीपर की भूमिका नहीं निभाएंगे क्योंकि उन्हें अन्य खिलाड़ियों के साथ क्षेत्ररक्षण करते देखा गया जबकि टीम की पहली पसंद ऋषभ पंत ने विकेटकीपिंग का अतिरिक्त अभ्यास किया। सभी की निगाहें मुंबई के 'बिगहिटर आल राउंडर शिवम दुबे पर लगी थी जो मुख्य कोच रवि शास्त्री से बात करते देखे गये।</p>
      <p>
        <b>
          <a href="https://www.livehindustan.com/cricket/story-india-vs-bangladesh-india-captain-rohit-sharma-get-hurt-during-practice-session-at-arun-jaitley-stadium-2827028.html">टीम इंडिया के लिए बुरी खबर, प्रैक्टिस के दौरान चोटिल हुए कप्तान रोहित शर्मा</a>
        </b>
      </p>
    </article>
  </body>
</html>
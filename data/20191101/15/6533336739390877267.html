<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/quando-non-rsquo-piu-nbsp-carminati-roma-217868.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-01T15:45:00+00:00"/>
    <meta property="og:title" content="Roma, agguati e pestaggi per contendersi i quartieri - la guerra contro i boss nelle piazze di spacc"/>
    <meta property="og:description" content="DA QUANDO NON C’È PIÙ CARMINATI ROMA È UNA BABILONIA - IL CASO LUCA SACCHI È SOLO L’ENNESIMA DIMOSTRAZIONE CHE LE PIAZZE DELLO SPACCIO DELLA CAPITALE SONO DIVENTATE TERRE DI CONQUISTA - NEGLI ANNI LE FAMIGLIE STORICHE, I BOSS DELLA ROMANINA, SAN BASILIO E TOR BELLA SI SONO SPARTITE IL TERRITORIO, MA ORA C’È LA MANOVALANZA CHE VUOLE SFIDARLI. I GRUPPI EMERGENTI AVANZANO E…"/>
  </head>
  <body>
    <article>
      <h1>Roma, agguati e pestaggi per contendersi i quartieri - la guerra contro i boss nelle piazze di spacc</h1>
      <address>
        <time datetime="2019-11-01T15:45:00+00:00">01 Nov 2019, 15:45</time>
      </address>
      <p>
        <b>DA QUANDO NON C’È PIÙ CARMINATI ROMA È UNA BABILONIA - IL CASO LUCA SACCHI È SOLO L’ENNESIMA DIMOSTRAZIONE CHE LE PIAZZE DELLO SPACCIO DELLA CAPITALE SONO DIVENTATE TERRE DI CONQUISTA - NEGLI ANNI LE FAMIGLIE STORICHE, I BOSS DELLA ROMANINA, SAN BASILIO E TOR BELLA SI SONO SPARTITE IL TERRITORIO, MA ORA C’È LA MANOVALANZA CHE VUOLE SFIDARLI. I GRUPPI EMERGENTI AVANZANO E…</b>
      </p>
      <hr/>
      <p>
        <b>Mirko Polisano per <a href="http://www.ilmessaggero.it/">“il Messaggero”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-254293/1229779.htm">
          <img src="https://cdn-static.dagospia.com/img/foto/10-2019/luca-sacchi-festeggiato-da-anastasiya-1229779.jpg"/>
        </a>
        <figcaption>luca sacchi festeggiato da anastasiya</figcaption>
      </figure>
      <p>Roma è anche la capitale delle droghe. Un mercato in espansione che ora vede affrontarsi vecchi nomi di spicco della mala romana ai giovani emergenti che vogliono provare a farsi spazio tra i signori della droga.</p>
      <figure>
        <a href="https://www.dagospia.com/mediagallery/Dago_fotogallery-254293/1229536.htm">
          <img src="https://cdn-static.dagospia.com/img/foto/10-2019/fermo-dei-due-sospettati-per-l-omicidio-di-luca-sacchi-2-1229536.jpg"/>
        </a>
        <figcaption>fermo dei due sospettati per l'omicidio di luca sacchi 2</figcaption>
      </figure>
      <p>Manovalanza che vuole fare il salto di qualità e mettersi in proprio e ventenni alla ricerca di soldi e potere. L'obiettivo per tutti è sfidare i boss in una lotta senza frontiere. Tor Bella Monaca, San Basilio, la Romanina e il Pigneto. Le principali piazze di spaccio di Roma diventano terra di conquista e le famiglie storiche negli anni si sono spartite il territorio e ora quasi temono per l'avanzata di chi con sfrontatezza è pronto a «prendersi il quartiere». Come forse - e ora su questo si stanno concentrando le indagini - erano pronti a fare persone vicine a Luca Sacchi e la sua fidanzata Anastasiya, prima di incontrare i killer del 24enne ucciso davanti a un pub all'Appio Latino.</p>
      <figure>
        <a href="https://www.dagospia.com/mediagallery/Dago_fotogallery-254293/1229534.htm">
          <img src="https://cdn-static.dagospia.com/img/foto/10-2019/paolo-pirino-1229534.jpg"/>
        </a>
        <figcaption>paolo pirino</figcaption>
      </figure>
      <p>Una trattativa - secondo quanto emerge dall'inchiesta - per acquistare un grosso quantitativo di droga molto probabilmente da prelevare dai nascondigli di Tor Bella Monaca e immettere su un altro mercato, forse quello di Casal Monastero o dell'Appio. E spuntano i clan e i gruppi organizzati che di fare un passo indietro non vogliono sentirne parlare e sono pronti a coalizzarsi, costituendo dei veri cartelli. La piazza di spaccio di Tor Bella Monaca, la più importante della Capitale, da anni è gestita dalla famiglia Cordaro che controlla «tutta la zona sud-est di Roma», come si legge in un'informativa della procura, avendo «rapporti con soggetti appartenenti ai casalesi», oltre che a gruppi calabresi.</p>
      <figure>
        <a href="https://www.dagospia.com/mediagallery/Dago_fotogallery-254293/1229537.htm">
          <img src="https://cdn-static.dagospia.com/img/foto/10-2019/i-post-di-paolo-pirino-su-facebook-4-1229537.jpg"/>
        </a>
        <figcaption>i post di paolo pirino su facebook 4</figcaption>
      </figure>
      <p>Sono proprio quest'ultimi, insieme ai napoletani, i grandi rifornitori di stupefacenti nelle principali piazze di spaccio. Pronti a fare fuoco, anche d'accordo con i trafficanti di San Basilio, contro chi vuole calpestare loro i piedi e sconfinare. Nella guerra tra vecchi e nuovi, si aprono le nuove piazze di spaccio. «In natura i vuoti non esistono - spiega un investigatore di lungo corso - e quegli spazi sono riempiti da chi vuole tentare la scalata». Un banco di prova per chi a 20 anni già vuole sentirsi boss e padrone della strada.</p>
      <p>
        <b>TERRITORI INCONTAMINATI</b>
      </p>
      <figure>
        <a href="https://www.dagospia.com/mediagallery/Dago_fotogallery-254293/1215716.htm">
          <img src="https://cdn-static.dagospia.com/img/foto/09-2019/carmine-fasciani-1215716.jpg"/>
        </a>
        <figcaption>CARMINE FASCIANI</figcaption>
      </figure>
      <p>C'è spazio per tutti a Roma quando si tratta di fare soldi con la droga. E ovunque, anche i quei territori che sembravano incontaminati, diventati negli ultimi tempi invece i self service di hashish e cocaina. Tra questi, Torrino e Spinaceto, Axa e Infernetto, ma anche in centro: Monti, Parioli e Ponte Milvio. A San Basilio, accanto ai gruppi Primavera e Cataldi, si propongono elementi emergenti come la famiglia Martellacci, operativa nel traffico e nello spaccio di stupefacenti ma anche attiva nel racket delle occupazioni delle case popolari.</p>
      <figure>
        <a href="https://www.dagospia.com/mediagallery/Dago_fotogallery-254293/1229532.htm">
          <img src="https://cdn-static.dagospia.com/img/foto/10-2019/l-immagine-di-copertina-di-paolo-pirino-su-facebook-1229532.jpg"/>
        </a>
        <figcaption>l'immagine di copertina di paolo pirino su facebook</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254293/1220379.htm">
          <img src="https://cdn-static.dagospia.com/img/foto/10-2019/i-clan-mafiosi-di-roma-1220379.jpg"/>
        </a>
        <figcaption>i clan mafiosi di roma</figcaption>
      </figure>
      <p>I gruppi emergenti avanzano sempre di più e sembrano togliere terreno e spazio vitale ai sodalizi criminali radicati sul territorio. L'ipotesi - a quanto trapela da fonti della Direzione investigativa antimafia - è che possano formarsi nuove alleanze tra famiglie storiche, anche di quartieri diversi. Vere joint-venture criminali per imporre il potere.</p>
      <figure>
        <a href="https://www.dagospia.com/mediagallery/Dago_fotogallery-254293/812552.htm">
          <img src="https://cdn-static.dagospia.com/img/foto/06-2016/carmine-fasciani-812552.jpg"/>
        </a>
        <figcaption>CARMINE FASCIANI</figcaption>
      </figure>
      <p>Soltanto due giorni fa, un pezzo da novanta della mala di Ostia, Terenzio Fasciani fratello del boss don Carmine è stato fermato dagli investigatori in macchina al fianco di un capoclan di Primavalle. Per gli inquirenti pochi dubbi: stavano siglando un nuovo patto per rafforzare una holding criminale indebolite dalla continue operazioni di polizia e provare a contare di nuovo qualcosa, nonostante la minaccia dei giovani che da qualche tempo insidiano e provano a prendersi spazi non loro.</p>
      <figure>
        <a href="https://www.dagospia.com/mediagallery/Dago_fotogallery-254293/1229778.htm">
          <img src="https://cdn-static.dagospia.com/img/foto/10-2019/anastasiya-kylemnyk-luca-sacchi-1229778_tn.jpeg"/>
        </a>
        <figcaption>anastasiya kylemnyk. luca sacchi</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254293/1229056.htm">
          <img src="https://cdn-static.dagospia.com/img/foto/10-2019/la-felpa-dei-casamonica-1229056.jpg"/>
        </a>
        <figcaption>LA FELPA DEI CASAMONICA</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254293/1229403.htm">
          <img src="https://cdn-static.dagospia.com/img/foto/10-2019/valerio-del-grosso-1229403.jpg"/>
        </a>
        <figcaption>valerio del grosso</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254293/812549.htm">
          <img src="https://cdn-static.dagospia.com/img/foto/06-2016/clan-fasciani-ostia-812549.jpg"/>
        </a>
        <figcaption>CLAN FASCIANI OSTIA</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254293/812550.htm">
          <img src="https://cdn-static.dagospia.com/img/foto/06-2016/fasciani-ostia-812550.jpg"/>
        </a>
        <figcaption>FASCIANI OSTIA</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254293/812551.htm">
          <img src="https://cdn-static.dagospia.com/img/foto/06-2016/fasciani-812551.jpg"/>
        </a>
        <figcaption>FASCIANI</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254293/1162587.htm">
          <img src="https://cdn-static.dagospia.com/img/foto/05-2019/casamonica-1162587.png"/>
        </a>
        <figcaption>casamonica</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254293/1162586.htm">
          <img src="https://cdn-static.dagospia.com/img/foto/05-2019/casamonica-1162586.png"/>
        </a>
        <figcaption>casamonica</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254293/1229774.htm">
          <img src="https://cdn-static.dagospia.com/img/foto/10-2019/anastasiya-kylemnyk-1229774.jpg"/>
        </a>
        <figcaption>anastasiya kylemnyk</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254293/1229531.htm">
          <img src="https://cdn-static.dagospia.com/img/foto/10-2019/fermo-dei-due-sospettati-per-l-omicidio-di-luca-sacchi-1229531.jpg"/>
        </a>
        <figcaption>fermo dei due sospettati per l'omicidio di luca sacchi</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254293/1229775.htm">
          <img src="https://cdn-static.dagospia.com/img/foto/10-2019/anastasiya-kylemnyk-1229775.jpg"/>
        </a>
        <figcaption>anastasiya kylemnyk</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254293/1229776.htm">
          <img src="https://cdn-static.dagospia.com/img/foto/10-2019/anastasiya-kylemnyk-1229776.jpg"/>
        </a>
        <figcaption>anastasiya kylemnyk</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254293/1229777.htm">
          <img src="https://cdn-static.dagospia.com/img/foto/10-2019/anastasiya-kylemnyk-1229777.jpg"/>
        </a>
        <figcaption>anastasiya kylemnyk</figcaption>
      </figure>
    </article>
  </body>
</html>
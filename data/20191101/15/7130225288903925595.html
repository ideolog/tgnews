<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/daha-once-de-ayni-suctan-yakalanmis-ilkokul-mezunu-sahte-disciye-polisten-sucustu-888595"/>
    <meta property="og:site_name" content="Onedio"/>
    <meta property="article:published_time" content="2019-11-01T15:23:36+00:00"/>
    <meta property="og:title" content="Daha Önce de Aynı Suçtan Yakalanmış: İlkokul Mezunu Sahte Dişçiye Polisten Suçüstü"/>
    <meta property="og:description" content="Adana'da, ilkokul mezunu sahte dişçi Osman Nuri B. hasta gibi davranarak gelen polisler tarafından suçüstü yakalandı. Nuri B.'nin aynı suçtan daha önc..."/>
  </head>
  <body>
    <article>
      <h1>Daha Önce de Aynı Suçtan Yakalanmış: İlkokul Mezunu Sahte Dişçiye Polisten Suçüstü</h1>
      <address><time datetime="2019-11-01T15:23:36+00:00">01 Nov 2019, 15:23</time> by <a rel="author" href="https://onedio.com/profil/yasin-arrslan" target="_blank">Yasin Arslan</a></address>
      <h4><a href="https://onedio.com/etiket/adana/50272cc3cc161f8ec1342332">Adana</a>'da, ilkokul mezunu sahte dişçi Osman Nuri B. hasta gibi davranarak gelen polisler tarafından suçüstü yakalandı. Nuri B.'nin aynı suçtan daha önce de yakalandığı ve 8 ay hapis cezası aldığı ortaya çıktı. </h4>
      <figure>
        <img src="https://img-s1.onedio.com/id-5dbc4b91eb322b3924153eba/rev-0/w-500/s-10f25a539afe689d0504ba477ce53cbbbe532b0b.jpg"/>
      </figure>
      <p>DHA'nın aktardığı habere göre, <a href="https://onedio.com/etiket/adana/50272cc3cc161f8ec1342332">Adana</a> İl Emniyet Müdürlüğü'ne bağlı Mali Büro Amirliği ekipleri, ilkokul mezunu Osman Nuri B.'nin kendisini diş hekimi olarak tanıtığını ve muayenehane açtığını belirledi. Bunun üzerine bir <a href="https://onedio.com/etiket/polis/578bf06ee4ad23697ca1a0b3">polis</a> memuru muayenehaneyi arayarak, dişine dolgu yaptırmak için randevu aldı. Hasta gibi muayenehaneye giden polis memuruna müdahale eden sahte diş doktoru, içeri giren ekipler, tarafından suçüstü yakalandı.</p>
      <h3>Sahte diş hekiminin, eşi G.B. ile birlikte çalışarak, çok sayıda vatandaşı muayene ettiği ortaya çıktı.</h3>
      <figure>
        <img src="https://img-s1.onedio.com/id-5dbc4bc8ed681bc424346cba/rev-0/w-500/s-d2452eb0cf9005c84300d59283b1aeed074fb6b0.jpg"/>
      </figure>
      <p>Şüphelinin muayanehanede tuttuğu ajandada gelen hastalardan aldığı para ile uygulanacak tedavileri yazdığı görüldü. Tedavi karşılığı 1 ila 4 bin lira arasında ücret aldığı ve aynı suçtan daha önce de yakalanıp 8 ay hapis cezası aldığı belirlenen Osman Nuri B.'nin polisteki sorgusu sürüyor.</p>
      <h3>Gerçek diş hekimi olan R.S.'nin diplomasını kullanmış</h3>
      <figure>
        <img src="https://img-s1.onedio.com/id-5dbc4be75ccb50a224b277ac/rev-0/w-500/s-d8d9c0ec2762871aeebef539910a390388ae8516.jpg"/>
      </figure>
      <p><a href="https://onedio.com/etiket/adana/50272cc3cc161f8ec1342332">Adana</a>'da gözaltına alınan ilkokul mezunu sahte dişçi Osman Nuri B.'nin gerçek diş hekimi olan R.S.'nin diplomasını kullandığı ortaya çıktı. Şüphelinin, muayenehane olarak kullandığı evin balkonuna diş hekimi olan R.S.'nin tabelasını astığı, hekimlik diplomasını muayene odasına astığı anlaşıldı. Çevreye kendisini  R.S. olarak tanıtan Osman Nuri B.'nin sahte dişçi olduğunu duyan komşuları, büyük şaşkınlık yaşadı. Komşularından bazıları, yakınlarının Osman Nuri B.'ye tedavi olduğu söyledi.</p>
      <h3>Doktorun haberi yokmuş</h3>
      <figure>
        <img src="https://img-s1.onedio.com/id-5dbc4c1da4a3952d25bc24f4/rev-0/w-500/s-39443c05b5df26d34c8ec7b3f0aa6158f6dc910f.jpg"/>
      </figure>
      <p><a href="https://onedio.com/etiket/polis/578bf06ee4ad23697ca1a0b3">Polis</a> tarafından ifadesine başvurulan gerçek diş hekimi R.S. ise olaydan hiçbir şekilde haberi olmadığını, şüphelinin diplomasını nasıl ele geçirdiğini bilmediğini söylediği öğrenildi. </p>
      <p>Olayla ilgili soruşturma sürüyor.</p>
    </article>
  </body>
</html>
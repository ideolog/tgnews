<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118750-dveri-mup-pokrenuo-postupak-protiv-boska-obradovica-zbog-setnje?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-01T15:35:04+00:00"/>
    <meta property="og:title" content="Dveri: MUP pokrenuo postupak protiv Boška Obradovića zbog šetnje"/>
    <meta property="og:description" content="Ministarstvo unutrašnjih poslova Srbije je podnelo zahtev za pokretanje prekršajnog postupka protiv poslanika i predsednika Srpskog pokreta Dveri Boška Obradovića zbog navodnog kršenja  Zakona o javnom okupljanju, saopštile su Dveri.&quot;Boško Obradović se tereti za organizaciju protestne šetnje gradskim ulicama grada Beograda toga dana, sa mestom završetka koje nije navedeno u prijavi skupa. Podnosilac prijave je policijski službenik potporučnik policije Milosav Stiković, koji je kao svedoke predložio policijske službenike Bojana Bjelčevića i Sašu Perendića&quot;, navedeno je u saopštenju.Obradović koji je u aprilu bio predsedavajući Saveza za Srbiju, bio je ovlašćena osoba ispred organizatora protesta koji je održan ispred Narodne skupštine 13. aprila ove godine, a kao organizatori skupa potpisani su i drugi lideri opozicije.Dveri navode da je načelnik MUP-a podneo zahtev za prekršajni postupak tek 14. avgusta ove godine, dakle, četiri meseca posle protesta, a Prekršajni sud u Beogradu je pokrenuo postupak saslušanja…"/>
  </head>
  <body>
    <article>
      <h1>Dveri: MUP pokrenuo postupak protiv Boška Obradovića zbog šetnje</h1>
      <address>
        <time datetime="2019-11-01T15:35:04+00:00">01 Nov 2019, 15:35</time>
      </address>
      <p><b>Ministarstvo unutrašnjih poslova Srbije je podnelo zahtev za pokretanje prekršajnog postupka protiv poslanika i predsednika Srpskog pokreta Dveri Boška Obradovića zbog navodnog kršenja  Zakona o javnom okupljanju, saopštile su Dveri.</b><br/><br/>"Boško Obradović se tereti za organizaciju protestne šetnje gradskim ulicama grada Beograda toga dana, sa mestom završetka koje nije navedeno u prijavi skupa. Podnosilac prijave je policijski službenik potporučnik policije Milosav Stiković, koji je kao svedoke predložio policijske službenike Bojana Bjelčevića i Sašu Perendića", navedeno je u saopštenju.<br/><br/>Obradović koji je u aprilu bio predsedavajući Saveza za Srbiju, bio je ovlašćena osoba ispred organizatora protesta koji je održan ispred Narodne skupštine 13. aprila ove godine, a kao organizatori skupa potpisani su i drugi lideri opozicije.<br/><br/>Dveri navode da je načelnik MUP-a podneo zahtev za prekršajni postupak tek 14. avgusta ove godine, dakle, četiri meseca posle protesta, a Prekršajni sud u Beogradu je pokrenuo postupak saslušanja 16. oktobra.<br/><br/>"Srpski pokret Dveri pozdravlja aktivnosti MUP-a u pravcu daljih pritisaka i progona političkih protivnika vlasti jer sve to vodi ka bržem i konačnom urušavanju ovog nenormalnog političkog sistema u kome živimo, a u kome su i BIA i MUP u potpunosti stavljeni u funkciju vladajućeg režima, odnosno praćenja i progona političkih neistomišljenika", saopšile su Dveri.</p>
    </article>
  </body>
</html>
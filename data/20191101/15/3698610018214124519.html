<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zhurnalisti-shem-zayavili-pro-tisk-na-redakciyu-z-boku-portnova-328148_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T15:33:00+00:00"/>
    <meta property="og:title" content="Журналісти &quot;Схем&quot; заявили про тиск на редакцію з боку Портнова"/>
    <meta property="og:description" content="Редакція Схем не планує припиняти роботу над темою про вплив і зв'язки Андрія Портнова з українською владою через тиск."/>
  </head>
  <body>
    <article>
      <h1>Журналісти "Схем" заявили про тиск на редакцію з боку Портнова</h1>
      <h2>Редакція "Схем" не планує припиняти роботу над темою про вплив і зв'язки Андрія Портнова з українською владою через тиск.</h2>
      <address>
        <time datetime="2019-11-01T15:33:00+00:00">01 Nov 2019, 15:33</time>
      </address>
      <p>Журналісти <a href="https://dt.ua/POLITICS/markarova-vivela-dorogu-neruhomist-z-problemnogo-banku-naperedodni-bankrutstva-shemi-327271_.html"><b>програми "Схеми"</b></a> - спільного проекту "Радіо свобода" та телеканалу "UA:Перший" - <a href="https://www.radiosvoboda.org/a/schemes/30248144.html">заявили про тиск на редакцію</a> з боку ексзаступника глави Адміністрації президента часів Віктора Януковича Андрія Портнова, який напередодні пізно ввечері у своєму Telegram-каналі звернувся до Михайла Ткача та програми, опублікувавши персональні дані водія знімальної групи. "Схеми" готували журналістське розслідування щодо Портнова.</p>
      <p>Журналісти розповіли, що Портнов оприлюднив повні паспортні дані та домашню адресу, номери авто, а також дані, які свідчать про стеження за місцем проживання водія програми.</p>
      <p>Повідомлення Портнова з даними водія, які захищеними законом України, поширив у своєму Telegram-каналі народний депутат фракції "Слуга Народу" Олександр Дубінський.</p>
      <p>Журналіста "Схем" та юристи заявляють, шо таким чином Портнов прямо порушив українське законодавство одразу за декількома статтями. Редакція розцінює публікацію Портновим персональних даних водія програми як прямий тиск на команду "Схем".</p>
      <p>"Редакція вважає дослідження зв'язків і впливу Андрія Портнова суспільно важливою інформацією, а особу Андрія Портнова публічною. Редакція не планує припиняти роботу над темою про вплив і зв'язки Андрія Портнова з українською владою через тиск шляхом публікації персональних даних членів знімальної групи або через тиск в будь-який інший спосіб", - йдеться в заяві журналістів "<a href="https://www.radiosvoboda.org/a/schemes/30248144.html">Схем</a>".</p>
      <p>У 2011-2014 роках Андрій Портнов обіймав посаду заступника голови Адміністрації президента України. З 2005 по 2010 рік був головним юристом у команді Юлії Тимошенко.</p>
      <p>Правоохоронці перевіряли Портнова на причетність до ключових кримінальних справ проти Януковича і його оточення, зокрема до розстрілів учасників Революції Гідності в 2014 році та виведення державних коштів за межі України.</p>
      <p>У березні 2018 року Служба безпеки України відкрила кримінальну справу за статтею "державна зрада", в рамках якого <b><a href="https://dt.ua/POLITICS/sbu-rozsliduye-prichetnist-portnova-do-aneksiyi-krimu-273217_.html">Портнова перевіряли на причетність до сприяння анексії Криму Росією</a></b>.</p>
      <p>Через рік Андрій Портнов виграв судові позови до СБУ і інформагентства "Укрінформ", а також до партії "Блок Петра Порошенка" за поширення інформації про те, що його підозрюють у державній зраді. Шевченківський районний суд Києва зобов'язав СБУ та "Укрінформ" спростувати цю інформацію, так як повідомлення про підозру Портнову не вручали, отже, процесуального статусу підозрюваного в нього немає. Київський апеляційний суд зобов'язав БПП зробити аналогічне спростування.</p>
      <p>Як і багато інших посадовців часів Януковича, Портнов потрапив під європейські санкції, однак у жовтні 2015 року <b><a href="https://dt.ua/POLITICS/portnov-vigrav-spravu-v-sudi-yes-schodo-sankciy-188994_.html">Суд Європейського союзу</a></b> ухвалив рішення у справі "Портнов проти Ради ЄС", яким визнав "протиправними" санкцій проти нього у зв'язку з "недостатністю підстав". </p>
      <p>Згідно з рішенням, Суд ЄС встановив, що єдиною причиною для накладення санкцій на Андрія Портнова був <a href="https://dt.ua/POLITICS/gpu-bezdarno-zmarnuvala-chas-zabuvshi-rozsliduvati-zlochini-yanukovicha-i-ko-168170_.html"><b>лист від Генеральної прокуратури України</b></a>, в якому ГПУ стверджувала про те, що нібито інформація слідства дозволяє говорити, що Портнов серед інших причетний до "розтраті значної кількості державних коштів та їх нелегального виведення за межі України".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy5wb2xyYWRpby5wbC8=">Радіо Польща</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
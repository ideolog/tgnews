<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/01/nardep_radutskyy_pidtverdyv_fakt_dialogu_pro_doplaty_deputatam_slugy_narodu_1681685"/>
    <meta property="og:site_name" content="ZIK.UA"/>
    <meta property="article:published_time" content="2019-11-01T15:42:00+00:00"/>
    <meta property="og:title" content="Нардеп Радуцький підтвердив факт діалогу про доплати депутатам &quot;Слуги народу&quot;"/>
    <meta property="og:description" content="Депутат Верховної Ради Михайло Радуцький від фракції &quot;Слуги народу&quot; підтвердив факт існування листування про доплати в конвертах для депутатів владної фракції, яка з’явилася в телеграм-каналі &quot;Джокер&quot;."/>
  </head>
  <body>
    <article>
      <h1>Нардеп Радуцький підтвердив факт діалогу про доплати депутатам "Слуги народу"</h1>
      <address>
        <time datetime="2019-11-01T15:42:00+00:00">01 Nov 2019, 15:42</time>
      </address>
      <p>
        <b>Депутат Верховної Ради Михайло Радуцький від фракції "Слуги народу" підтвердив факт існування листування про доплати в конвертах для депутатів владної фракції, яка з’явилася в телеграм-каналі "Джокер".</b>
      </p>
      <p>Проте Радуцький заперечує, що депутати з його фракції отримали такі доплати, <a href="https://www.radiosvoboda.org/a/news-raduckyj-sluga-narodu-doplaty-deputatam/30247857.html">повідомляє</a> "Радіо Свобода".</p>
      <p>"Не отримують депутати "Слуги народу" ніяких грошей у конвертах. Крапка", – сказав Радуцький.</p>
      <p>"Я бачу в нашій фракції людей, особливо в Києві, які винаймають квартиру, і дійсно, я хвилююся… в Зеленського, в нього нема тих грошей. Якщо дійсно будуть якісь донори, як були в попередньому уряді… Ми ж знаємо, що були гроші від USAID, якісь фонди створювалися. Якби дійсно вдалося якихось донорів, країни залучити. Не тільки для депутатів, а й для чиновників", – зазначив депутат.</p>
      <p>У листуванні Радуцький пише, що "білої" зарплати в розмірі 4 тис. дол. (це близько 100 тис. грн) для депутатів було би достатньо.</p>
      <p>"Я ці розмови (про підвищення зарплат для депутатів, – ред.) вів, ще коли не був депутатом", – каже Радуцький.</p>
      <p>При цьому в коментарі він сказав, що, на його думку, депутат має отримувати 50–60 тис. грн.</p>
      <p>Зі слів Михайла Радуцького, йому почали надходити повідомлення з номера, який був записаний в його телефоні як "хз". Він пояснює: подумав, що, очевидно, це якась знайома людина, і почав підтримувати з нею листування.</p>
      <p>Водночас Радуцький каже, що всі запитання про зарплату йшли не від нього, але не відмовляється, що така розмова дійсно була.</p>
      <figure>
        <img src="https://zik.ua/gallery/photo/f/o/foto2_1501536600.png"/>
        <figcaption>Радіо Свобода</figcaption>
      </figure>
      <p>Раніше журналісти дізналися про те, що деякі народні депутати України від партії "Слуга народу" отримали зарплати "в конвертах" на загальну суму 1,6 млн дол., які проходять без сплати податку.</p>
      <p>Невдовзі в політсилі спалахнув скандал: заступника голови фракції Миколу Тищенка звинуватили в тому, що він "не доніс" деяким однопартійцям гроші.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/11/01/golosuvannya_po_dubnevychu_prodemonstruvalo_rozkol_fraktsii_zelenskogo_1681601"/>
        <a href="https://zik.ua/news/2019/11/01/mayzhe_polovyna_nardepiv_slugy_narodu_ne_proyshly_elektronnu_reiestratsiyu__1681493"/>
        <a href="https://zik.ua/news/2019/11/01/renat_kuzmin_slugy_narodu__golovni_progulnyky_v_radi_1681485"/>
        <a href="https://zik.ua/news/2019/11/01/ya_nichogo_ne_chuv_pro_zarplaty_v_konvertah_nardepam__getmantsev_1681419"/>
      </related>
    </article>
  </body>
</html>
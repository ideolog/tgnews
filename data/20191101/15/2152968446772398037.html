<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/01/haznata-gubi-400-mln-godishno-ot-zaetite-bez-dogovor.428197"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T15:13:00+00:00"/>
    <meta property="og:title" content="Хазната губи 400 млн. годишно от заетите без договор"/>
    <meta property="og:description" content="Сивият сектор изкривява и конкуренцията на пазара | Dnes.bg"/>
  </head>
  <body>
    <article>
      <h1>Хазната губи 400 млн. годишно от заетите без договор</h1>
      <h2>Сивият сектор изкривява и конкуренцията на пазара</h2>
      <address><time datetime="2019-11-01T15:13:00+00:00">01 Nov 2019, 15:13</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Недекларираната заетост нанася вреди за над 400 млн. лв. годишно на бюджета, по данни на НАП.</p>
      <p>За целта Асоциацията на индустриалния капитал ще разработи специален под-индекс за нейното измерване, както и конкретни мерки за ограничаването и превенцията й, съобщиха от работодателската организация.</p>
      <p>Проектът е финансиран по ОП "Развитие на човешките ресурси".</p>
      <p>"Недекларираният труд е най-масовият и неподатлив на промяна компонент на сивата икономика, който води и до влошаване на качеството на работните места. АИКБ има амбицията да предложи конкретни нормативни промени, за да отговори на тези предизвикателства“ посочи Васил Велев, председател на Управителния съвет на АИКБ.</p>
      <p>По думите му недекларираната заетост не само ощетява бюджета, но и изкривява конкуренцията и пазара у нас.</p>
      <p>Заместник-министърът на труда и социалната политика Зорница Русинова заяви, че крайната цел е хората в България да имат по-високи доходи.</p>
      <p>По проекта социалните партньори ще работят заедно. Основен партньор на АИКБ ще бъде КНСБ. "България е прекалено малка икономика, за да си позволим съществен дял на недекларираната заетост", каза Пламен Нанков, вицепрезидент на КНСБ, по време на първата пресконференция по проекта.</p>
      <p>Продължителността на проекта е 30 месеца, а одобрената безвъзмездна финансова помощ за неговото изпълнение е в размер на 2 033 230 лева, от които 1 728 245.90 лв. европейско и 304 984.57 лв. национално съфинансиране.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191101_04695560"/>
    <meta property="og:site_name" content="De Standaard"/>
    <meta property="article:published_time" content="2019-11-01T15:59:00+00:00"/>
    <meta property="og:title" content="Burgemeester van Beersel moest opnames ‘Game of thrones’ in gemeente weigeren"/>
    <meta property="og:description" content="De gemeente Beersel kreeg twee jaar geleden een vraag van de producers van de HBO-serie Game of Thrones om promo-opnames te maken in het kasteel van Beerse..."/>
  </head>
  <body>
    <article>
      <h1>Burgemeester van Beersel moest opnames ‘Game of thrones’ in gemeente weigeren</h1>
      <address>
        <time datetime="2019-11-01T15:59:00+00:00">01 Nov 2019, 15:59</time>
      </address>
      <p>
        <b>De gemeente Beersel kreeg twee jaar geleden een vraag van de producers van de HBO-serie Game of Thrones om promo-opnames te maken in het kasteel van Beersel. ‘De brandweer oordeelde dat het onvoldoende veilig was’, zegt burgemeester Hugo Vandaele aan Radio 2.</b>
      </p>
      <p>De aanvraag van de makers van de populaire serie belandde volgens de Beerselse burgemeester zo’n twee jaar geleden bij de gemeente. Het was niet zozeer de bedoeling om in het kasteel opnames te maken die in de serie zelf zouden gebruikt worden, maar de makers wilden het kasteel gebruiken als decor voor opnames ter promotie van de reeks. Een groot deel van de opnames moest echter ‘s nacht gebeuren.</p>
      <p>‘Dat was een van de redenen voor de brandweer om een negatief advies te geven’, zegt burgemeester Vandaele. ‘Het kasteel is een ruïne waar geen verlichting is, zodat nachtelijke opnames daar zeer gevaarlijk zouden zijn. Bovendien is het een waterburcht, met slechts één in- en uitgang, die dus meteen ook als nooduitgang dienst doet. Er kunnen daarom slechts een beperkt aantal mensen tegelijkertijd het kasteel betreden. Alles bij elkaar vond de brandweer de situatie onvoldoende veilig om de opnames te laten plaatsvinden zoals de makers dat wilden. We hebben hen dat uitgelegd en ze toonden er alle begrip voor.’</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/01/nabu-vidkrylo-spravu-stosovno-klychka-u-chomu-pidozryuyut/"/>
    <meta property="og:site_name" content="Рубрика"/>
    <meta property="article:published_time" content="2019-11-01T15:57:13+00:00"/>
    <meta property="og:title" content="НАБУ відкрило справу стосовно Кличка: у чому підозрюють"/>
    <meta property="og:description" content="Національне антикорупційне бюро України (НАБУ) завело справу на мера Києва Віталія Кличка на вимогу Вищого антикорупційного суду. Про це у відповідь на запит РБК-Україна повідомили в НАБУ. Повідомляється, що НАБУ на виконання постанови Вищого антикорупційного суду від 2 жовтня 2019 внесло відомості до Єдиного реєстру досудових розслідувань. “Станом на 31 жовтня досудове розслідування у зазначеному провадженні продовжується”, […]"/>
  </head>
  <body>
    <article>
      <h1>НАБУ відкрило справу стосовно Кличка: у чому підозрюють</h1>
      <address><time datetime="2019-11-01T15:57:13+00:00">01 Nov 2019, 15:57</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2018/09/1398262939-8877-620x378.jpg"/>
      </figure>
      <p>
        <b>
          <b>Національне антикорупційне бюро України (НАБУ) завело справу на мера Києва Віталія Кличка на вимогу Вищого антикорупційного суду.</b>
        </b>
      </p>
      <p>Про це у відповідь на запит <a href="https://www.rbc.ua/ukr">РБК-Україна</a> повідомили в НАБУ.</p>
      <p>Повідомляється, що НАБУ на виконання постанови Вищого антикорупційного суду від 2 жовтня 2019 внесло відомості до Єдиного реєстру досудових розслідувань.</p>
      <p>“Станом на 31 жовтня досудове розслідування у зазначеному провадженні продовжується”, – повідомили в НАБУ.</p>
      <p>Зазначимо, ВАКС до цього зобов’язав бюро відкрити справу щодо Кличка за підозрою в можливому зловживанні владою.</p>
      <p>“Зобов’язати уповноважену особу Національного антикорупційного бюро України внести до ЄРДР відомості, викладені у депутатському зверненні від 18.09.2019 р.. За вх. № Ко-11235, про вчинені кримінальні правопорушення, передбачених ст. 364, 368, 368-2, 191 Кримінального кодексу України. Ухвалою слідчого судді Вищого антикорупційного суду від 30 вересня 2019 провадження за вищевказаною скаргою було відкрито”, – йдеться в <a href="http://reyestr.court.gov.ua/Review/84683277">постанові ВАКС</a>.</p>
      <p>Крім того, в НАБУ зазначили, що не розслідують факт можливої державної зради з боку Кличка і двох його заступників.</p>
      <p>Нагадаємо, справа стосується можливого розкрадання коштів при реконструкції Шулявського мосту в Києві. Депутати Київради заявляли про бездіяльність НАБУ у відкритті справи проти мера Києва на підставі депутатського звернення про те, що Кличко разом з посадовими особами КМДА нібито використовував бюджетні кошти Києва в завищених розмірах. Гроші перераховувалися компанії, яка виграла тендер на реконструкцію шляхопроводу.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/01/apple-tv-plus-arrivato/"/>
    <meta property="og:site_name" content="Il Post"/>
    <meta property="article:published_time" content="2019-11-01T15:27:32+00:00"/>
    <meta property="og:title" content="È arrivato Apple TV+"/>
    <meta property="og:description" content="Cioè il nuovo servizio di streaming di film e serie tv di Apple: avete voglia di spendere 5 euro al mese per iscrivervi all'ennesima piattaforma?"/>
  </head>
  <body>
    <article>
      <h1>È arrivato Apple TV+</h1>
      <h2>Cioè il nuovo servizio di streaming di film e serie tv di Apple: avete voglia di spendere 5 euro al mese per iscrivervi all'ennesima piattaforma?</h2>
      <address>
        <time datetime="2019-11-01T15:27:32+00:00">01 Nov 2019, 15:27</time>
      </address>
      <p>Da oggi, anche in Italia, ci si può iscrivere ad <a href="https://www.apple.com/it/apple-tv-plus/">Apple TV+</a>, il nuovo servizio di streaming di film, serie tv e altri contenuti video di Apple. Ci sono 7 giorni di prova gratuita, dopodiché l’abbonamento mensile costa 4 euro e 99 centesimi, a meno che non si sia acquistato un prodotto Apple – nuovo o ricondizionato – dal 10 settembre o non si abbia intenzione di farlo prossimamente: in tal caso si ha diritto a un anno di Apple TV+ gratis.</p>
      <p><b>Come si guarda AppleTV+</b><br/>Apple TV+ si può guardare tramite l’app Apple TV, disponibile per tutti i dispositivi Apple più recenti – iPhone, iPad, Apple TV 4K, Apple TV HD, Apple TV di terza generazione, iPod touch e Mac – ma bisogna aver installato i sistemi operativi iOS 12.3 e tvOS 12.3 o successivi, e macOS Catalina. In alternativa si può usare da browser, sul sito <a href="https://tv.apple.com/it">tv.apple.com/it</a> con Safari, Chrome e Firefox, o con alcune smart tv Samsung.</p>
      <p><b>Cosa c’è su AppleTV+, oggi</b><br/>Non un catalogo paragonabile a quello attuale di Netflix, comprensibilmente, ma ci sono già comunque diverse produzioni originali di Apple. La prima è <i>For All Mankind</i>, una serie ambientata ai tempi della cosiddetta “corsa allo Spazio”, cioè quel periodo della Guerra fredda in cui Stati Uniti e Unione Sovietica si contesero i primati dell’esplorazione dello Spazio. Prodotta da Ronald D. Moore, il creatore di <i>Battlestar Galactica</i> e <i>Outlander</i>, ipotizza come sarebbe andata se i sovietici avessero battuto gli americani <a href="https://www.ilpost.it/2019/07/20/allunaggio/">andando per primi sulla Luna</a>.</p>
      <figure>
        <iframe src="https://www.youtube.com/embed/HZS9M52Bd_w" width="675" height="380" data-service="Youtube" scrolling="no"/>
      </figure>
      <p>La serie tv su cui finora Apple ha investito di più – al punto che è già certa una seconda stagione – è <i>The Morning Show</i>, che ha nei ruoli dei protagonisti alcuni attori molto affermati: Jennifer Aniston, Reese Witherspoon e Steve Carell. Racconta il dietro le quinte di uno di quei programmi televisivi americani del mattino, “The Morning Show”, per l’appunto. La sinossi della serie dice: «Che cosa succede quando le persone che pensi stiano raccontando la verità si rivelano invece disoneste? <i>The Morning Show</i> segue la caduta libera di un programma del mattino a seguito di uno scandalo, e il suo tentativo di sopravvivere in un’era in cui le notizie ti arrivano sul palmo della mano».</p>
      <figure>
        <iframe src="https://www.youtube.com/embed/eA7D4_qU9jo" width="675" height="380" data-service="Youtube" scrolling="no"/>
      </figure>
      <p>C’è anche una serie fantascientifica, già disponibile nel catalogo di AppleTV+: si intitola <i>See</i>, ha per protagonista Jason Momoa ed è stata diretta da Francis Lawrence, regista dei film di <i>Hunger Games</i>. Ideata da Steven Knight, il creatore di <i>Peaky Blinders</i>, è ambientata in un mondo in cui un virus ha ucciso la maggior parte delle persone e quelle che sono sopravvissute sono cieche. Poi però succede però che nascano due bambini – i figli di Jason Momoa – che invece ci vedono.</p>
      <figure>
        <iframe src="https://www.youtube.com/embed/7Rg0y7NT1gU" width="675" height="380" data-service="Youtube" scrolling="no"/>
      </figure>
      <p>L’ultima delle serie tv per adulti già disponibili è <i>Dickinson, </i>sull’adolescenza della poetessa americana Emily Dickinson (1830-1886). A interpretarla è l’attrice e cantante Hailee Steinfeld, che aveva cominciato a farsi notare nel ruolo della bambina del film dei fratelli Cohen <i>Il Grinta</i> nel 2010. La serie, creata da Alena Smith, una delle sceneggiatrici di <i>The Newsroom</i>, ha già fatto discutere per il suo trailer, in cui il personaggio della poetessa usa un linguaggio volgare e si vedono i personaggi ballare musica contemporanea. Non è insomma una convenzionale serie tv “in costume”, come si dice, ma <a href="https://www.theguardian.com/tv-and-radio/2019/nov/01/apple-tv-should-you-shell-out-for-the-new-streaming-service">secondo alcuni che l’hanno già vista non è male</a>.</p>
      <figure>
        <iframe src="https://www.youtube.com/embed/6DiO48qkKmg" width="675" height="380" data-service="Youtube" scrolling="no"/>
      </figure>
      <p>Altri contenuti che sono disponibili fin da oggi su AppleTV+ sono il documentario <i>La madre degli elefanti</i>, e le serie per bambini e ragazzi <i>Helpsters</i>, <i>Snoopy nello spazio</i> e <i>Ghostwriter</i>.</p>
      <figure>
        <iframe src="https://www.youtube.com/embed/e8TsCQmngFk" width="675" height="380" data-service="Youtube" scrolling="no"/>
      </figure>
      <p><b>Cos’altro sappiamo che arriverà su AppleTV+</b><br/>Una delle serie più attese è <i>Truth Be Told</i>, con Octavia Spencer che interpreta una giornalista che si mette a indagare su un vecchio caso di cronaca nera per realizzare un podcast. Il caso riguarda un uomo condannato per l’omicidio del padre di due bambine gemelle: la stessa giornalista, anni prima, aveva contribuito a farlo condannare, ma si trova ora a dubitare della sua colpevolezza. Sarà disponibile a partire dal 6 dicembre: <a href="https://www.theguardian.com/tv-and-radio/2019/nov/01/apple-tv-should-you-shell-out-for-the-new-streaming-service">secondo il critico del <i>Guardian</i> Stuart Heritage</a> sarà allora che varrà la pena iscriversi davvero al servizio.</p>
      <figure>
        <iframe src="https://www.youtube.com/embed/HjGm7JUc04E" width="675" height="380" data-service="Youtube" scrolling="no"/>
      </figure>
      <p>Invece il 28 novembre arriverà <i>Servant</i>, una serie thriller prodotta da M. Night Shyamalan, il regista di <i>Il sesto senso</i>. Per ora non c’è un vero e proprio trailer, sono solo state diffuse alcune clip inquietanti in cui si vede una bambola di un neonato molto realistica. Poi arriverà anche un programma della presentatrice statunitense Oprah Winfrey e un film su una ragazza musulmana, <i>Hala</i>.</p>
      <figure>
        <iframe src="https://www.youtube.com/embed/fNw7rMRdWTE" width="675" height="380" data-service="Youtube" scrolling="no"/>
      </figure>
      <related>
        <h4>Articoli Correlati</h4>
        <a href="https://www.ilpost.it/2019/11/01/netflix-novembre-novita-catalogo/"/>
        <a href="https://www.ilpost.it/2019/11/01/grandi-piattaforme-politica-concorrenza-monopoli-analisi/"/>
        <a href="https://www.ilpost.it/2019/10/26/airpods-successo/"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/175471/verdachte-van-overvallen-naar-pieter-baan-centrum"/>
    <meta property="og:site_name" content="omroep flevoland"/>
    <meta property="article:published_time" content="2019-11-01T15:20:00+00:00"/>
    <meta property="og:title" content="Verdachte van overvallen naar Pieter Baan Centrum"/>
    <meta property="og:description" content="Een Drontenaar die verdacht wordt van twee gewapende overvallen in zijn woonplaats wordt opgenomen in het Pieter Baan Centrum. De rechtbank wil nader onderzoek naar de psyche van de man. Dat besliste de rechtbank in Lelystad vrijdag."/>
  </head>
  <body>
    <article>
      <h1>Verdachte van overvallen naar Pieter Baan Centrum</h1>
      <address>
        <time datetime="2019-11-01T15:20:00+00:00">01 Nov 2019, 15:20</time>
      </address>
      <p>
        <b>Een Drontenaar die verdacht wordt van twee gewapende overvallen in zijn woonplaats wordt opgenomen in het Pieter Baan Centrum. De rechtbank wil nader onderzoek naar de psyche van de man. Dat besliste de rechtbank in Lelystad vrijdag.</b>
      </p>
      <p>De 23-jarige man wordt verdacht van een overval op de <a href="https://www.omroepflevoland.nl/nieuws/169125/geld-buitgemaakt-bij-overval-supermarkt">Jumbo-supermarkt</a> aan de Wardhof in maart dit jaar. Later diezelfde maand werd een filiaal van <a href="https://www.omroepflevoland.nl/nieuws/169578/overvaller-maakt-geld-buit-bij-new-york-pizza">New York Pizza</a> overvallen. Volgens de officier van justitie is de kans groot dat de Drontenaar ook achter deze overval zit.</p>
      <p><b>Medewerkers bedreigd</b><br/>Hij had in mei en juni in de Penitentiaire Inrichting medewerkers met de dood bedreigd. "Nederland gaat branden, net als jullie in Irak hebben aangedaan. Jullie gaan me nog wel zien op het Journaal, let op mijn woorden", zou hij tegen de medewerkers gezegd hebben. Dat helpt volgens het Openbaar Ministerie niet bij het bewijzen van zijn onschuld. <br/><br/>De verdachte werkte onvoldoende mee aan psychologische onderzoeken. De rechtbank vindt dat er nog meer informatie nodig is over de gesteldheid van de man. Daarom gingen de rechters akkoord met het voorstel van het OM om de man te laten observeren in het Pieter Baan Centrum. Het is nog niet duidelijk wanneer de rechtszaak wordt afgehandeld.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/tri-ukrajinskih-futbolisti-stali-chempionami-latviji-637074.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T15:54:07+00:00"/>
    <meta property="og:title" content="Три українських футболісти стали чемпіонами Латвії"/>
    <meta property="og:description" content="У Латвії претендентом на титул є навіть Ризька футбольна школа"/>
  </head>
  <body>
    <article>
      <h1>Три українських футболісти стали чемпіонами Латвії</h1>
      <address>
        <time datetime="2019-11-01T15:54:07+00:00">01 Nov 2019, 15:54</time>
      </address>
      <h4>У Латвії претендентом на титул є навіть Ризька футбольна школа</h4>
      <p>Клуб «Рига» в 30-му турі чемпіонату Латвії зіграв унічию з Ризькою футбольною школою (РФШ) (1:1), яка йде на другому місці, і достроково виграв чемпіонат у Віслізі (вища ліга).</p>
      <p>У цьому матчі «Рига» пропустила першою, але зуміла відігратися. До того ж, до кінця гри через вилучення в РФШ на полі перебувало на два гравці менше.</p>
      <p>Це вже друге поспіль чемпіонство для клубу, який заснований у 2014 році.</p>
      <p>За два тури до завершення чемпіонату «Рига» набрала 62 очки (19 перемог, 5 нічиїх і 6 поразок), у той час як у РФШ 56 очок і на один матч менше.</p>
      <p>За «Ригу» виступає троє українців – В'ячеслав Шарпар, Роман Дебелко і Мирослав Славов.</p>
      <p>Екс-гравець молодіжної збірної України, 33-річний центральний півоборонець Шарпар провів у чемпіонаті шість матчів, забив два голи й віддав одну результативну передачу. У Лізі Європи Шарпар відіграв у п’яти поєдинках.</p>
      <p>Центральний нападник, 26-річний Роман Дебелко, провів за «Ригу» в чемпіонаті 10 матчів й відзначився шістьма голами й двома гольовими пасами. У Лізі Європи, як і Шарпар, зіграв у п’яти поєдинках, забивши три голи. Ще на рахунку Дебелка два матчі кваліфікаційного етапу в Лізі чемпіонів.</p>
      <p>Інший український центральний нападник «Риги», 29-річний Мирослав Славов, провів у чемпіонаті вісім ігор, забивши при цьому три голи. У Лізі Європи колишній гравець донецького «Металурга» провів один поєдинок.</p>
      <blockquote>
        <b>Читайте також: <a href="https://glavcom.ua/sport/publications/totalna-agresiya-fotoreportazh-z-matchu-dinamo-shahtar-636715.html">Тотальна агресія. Фоторепортаж з матчу «Динамо» - «Шахтар»</a></b>
      </blockquote>
      <related>
        <a href="https://glavcom.ua/sport/news/u-vogni-karpati-prograli-derbi-nenavisti-lvovu-cherez-gol-u-vlasni-vorota-video-574251.html"/>
      </related>
    </article>
  </body>
</html>
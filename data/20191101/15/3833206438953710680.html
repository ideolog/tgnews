<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Elenut-Rudolf-pristigna-v-Plovdiv-vodi-kompaniya-ot-megagoveda-910408"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T15:16:00+00:00"/>
    <meta property="og:title" content="Еленът Рудолф пристигна в Пловдив, води компания от мегаговеда"/>
    <meta property="og:description" content="Най-верният помощник на Дядо Коледа – еленът Рудолф пристигна в панаирното градче в Пловдив, за да з..."/>
  </head>
  <body>
    <article>
      <h1>Еленът Рудолф пристигна в Пловдив, води компания от мегаговеда</h1>
      <address>
        <time datetime="2019-11-01T15:16:00+00:00">01 Nov 2019, 15:16</time>
      </address>
      <p>Най-верният помощник на Дядо Коледа – еленът Рудолф пристигна в панаирното градче в Пловдив, за да зарадва малки и големи, предаде репортер на <b>Plovdiv24.bg</b>. Със себе си той води компания от тежащи над 900 килограма говеда, овце и други чудати твари.</p>
      <p>Програмата е част от четвъртото изложение "Стекспо 2019“ - единственият форум за месодайно говедовъдство в България, който се провежда днес и утре в Международен панаир Пловдив. Събитието е организирано с подкрепата на Министерство на земеделието, храните и горите.</p>
      <p>Северният елен Рудолф вече се е настанил удобно в своя хабитат до седма палата. До него има пощенска кутия, където най-малките посетители на "Стекспо 2019“ могат да пуснат писмата си до Дядо Коледа, които ще му бъдат доставени лично от добродушния рогач.</p>
      <p>Близо до него посетителите могат да видят мегаговеда, тежащи над 900 килограма. Техни съседи са овцете от породата “Лакон". За първи път идват и овце от единственото в България чистопородно стадо "Съфолк“.</p>
      <p>В програмата на "Стекспо 2019“ са включени много лекции за хранене и размножаване на животни, поддържане на пасища, биотехнологии в животновъдството и др.</p>
      <p>За любителите на говеждото месо, утре екипът на Ути Бъчваров ще приготви най-големия бургер, правен досега. За доброто настроение ще се грижат музикалните изпълнители Kottarashky band, Валяк III-Добрич, Rock N Roll Train. Има и програма за деца, която включва иновативно обучение по сноуборд, ски симулации и човешка джага.</p>
    </article>
  </body>
</html>
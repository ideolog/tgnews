<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/01/dokato-mogat-da-pytuvat-britancite-iskat-v-chernobil.428205"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T15:58:00+00:00"/>
    <meta property="og:title" content="Докато могат да пътуват, британците искат в... Чернобил"/>
    <meta property="og:description" content="Идеалната продължителност на почивката - 11 дни | Dnes.bg"/>
  </head>
  <body>
    <article>
      <h1>Докато могат да пътуват, британците искат в... Чернобил</h1>
      <h2>Идеалната продължителност на почивката - 11 дни</h2>
      <address><time datetime="2019-11-01T15:58:00+00:00">01 Nov 2019, 15:58</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Британците имат списък с туристически цели, които желаят да осъществят, преди да стане невъзможно да пътуват.</p>
      <p>Сред водещите им желания са наблюдение на Северното сияние, пътешествие с Ориент Експрес, посещение на Чернобил, пише в. "Дейли стар", позовавайки се на резултатите от проучване по поръчка на "Лотоленд".</p>
      <p>Допитването, обхванало 2000 души, показва също, че сред лелеяните туристически преживявания са разходка по продължение на Великата китайска стена, отдаване на почит към жертвите на Освиенцим, сафари в Африка, круиз из Карибите, посещение на "Дисниленд", почивка на Малдивите, обиколка на гръцките острови.</p>
      <p>Сред поданиците на Нейно Величество не липсват и ентусиасти, желаещи да посетят вулкана Фуджи в Япония, Великденския остров, Айфеловата кула в Париж.</p>
      <p>Желанието на любителите на животни е да плуват с костенурки на Хаваите, да къпят слонове в Тайланд, да посетят резервата за орангутани на остров Борнео, да видят кайрите на остров Лънди.</p>
      <p>Почитателите на екшъна и приключението имат желание да се гмуркат край Големия бариерен риф, да плуват с делфини в Орландо, да лагеруват в Скалистите планини.</p>
      <p>Данните от проучването показват още, че макар почивките на плажа все още да се радват на популярност сред една пета от британците, приблизително същият процент от тях предпочитат да изследват нови градове.</p>
      <p>Според повечето анкетирани идеалната продължителност на почивката е 11 дни.</p>
      <p>Въпреки желанието да изпробват нещо ново, внушителните 77 процента от британците се завръщат към любимите си ваканционни дестинации.</p>
      <p>Липсата на достатъчно средства най-често спира жителите на Острова да пътуват до по-екзотични места.</p>
      <p>(БТА)</p>
    </article>
  </body>
</html>
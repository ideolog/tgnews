<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/rugby/2019/11/01/news/rugby_sudafrica-inghilterra_ultima_corsa_a_yokohama_in_palio_c_e_il_mondo-240029974/"/>
    <meta property="og:site_name" content="Repubblica.it"/>
    <meta property="article:published_time" content="2019-11-01T15:37:00+00:00"/>
    <meta property="og:title" content="Rugby, Sudafrica-Inghilterra: ultima corsa a Yokohama. In palio c'è il mondo"/>
    <meta property="og:description" content="Gli Springboks con la loro solidità tattica, i Bianchi con intensità e velocità: sabato finale mondiale alle 10 italiane. Intanto All"/>
  </head>
  <body>
    <article>
      <h1>Rugby, Sudafrica-Inghilterra: ultima corsa a Yokohama. In palio c'è il mondo</h1>
      <h2>Gli Springboks con la loro solidità tattica, i Bianchi con intensità e velocità: sabato finale mondiale alle 10 italiane. Intanto All Blacks terzi: Galles battuto 40-17</h2>
      <address><time datetime="2019-11-01T15:37:00+00:00">01 Nov 2019, 15:37</time> by <a rel="author">MASSIMO CALANDRI</a></address>
      <p><b>YOKOHAMA - </b>Il catenaccio sudafricano, molti muscoli e gioco al piede. O l'allegra macchina da guerra inglese, tutta corse e ferocia? Springboks e Bianchi, ultima corsa: appuntamento domani allo Yokohama Stadium (ore 10 italiane, diretta Rai2), in palio la Webb Ellis Cup. E' la giusta conclusione dei mondiali giapponesi? Giudicate voi.</p>
      <h3> Napoleone contro un hobbitt biondo</h3>
      <p> Guidata da un Napoleone con gli occhi a mandorla - il ct Eddie Jones, metà australiano e metà giapponese -, l'Inghilterra l'altra settimana è sembrata perfetta. Però il match con la Nuova Zelanda doveva essere l'ultimo, erano almeno 4 anni che a Londra si mettevano in ghingheri per il gran ballo. Riusciranno a mantenere la stessa concentrazione, questa volta nel ruolo di vincenti? Il Sudafrica è massiccio, ma non convince mai sino in fondo: in 80 minuti c'è sempre più di un pasticcio - un pallone caduto dalle mani, un calcio sbilenco, una punizione regalata - che getta delle ombre sulla squadra teleguidata da un hobbit biondo e frenetico, Faf de Klerk. E poi, poche storie: il torneo è stato falsato dal tifone Hagibis e soprattutto dalla scellerata gestione di World Rugby, che ha fatto finta di nulla ma 3 partite non sono state giocate e quel Francia-Inghilterra saltato avrebbe forse riscritto la storia di questo mondiale.</p>
      <h3> Il catenaccio sudafricano, l'intensità inglese</h3>
      <p> Gli Springboks lasceranno l'iniziativa ai loro avversari, così come è successo nei quarti (il Giappone ha avuto il 68% del possesso) e in semifinale (62% per il Galles). Calceranno quasi la metà dei palloni a disposizione, soprattutto con quell'hobbitt frenetico e biondo di Faf de Klerk. Ma devono fare attenzione a regalare spazi al triangolo allargato avversario: l'estremo Daly ha mostrato progressi stupefacenti, le due ali (Watson, May) sono veloci e potenti. I sudafricani cercheranno di abbassare il ritmo del match, forse aiutati dall'incerto e inconsapevole arbitro francese Garcès,  il solo che domani non s'è meritato sul campo un ruolo da protagonista. Muoveranno dalle fasi statiche, rimessa laterale e mischia ordinata, dove sperano di avere un leggero vantaggio.</p>
      <h3> Il folletto Kolbe e i Kamikaze Kids</h3>
      <p> L'Inghilterra di Jones ha sicuramente preparato una bella serie di trappole, convinta della superiorità negli scontri individuali. L'obiettivo dei Bianchi sarà quello di muovere rapidamente l'ovale, scommettere sull'intensità e sulla forza mentale, però la delicatezza di ogni dettaglio potrebbe mettere dei dubbi. Gli Springboks sono tutto sommato prevedibili, ma quel folletto di Kolbe - rientrato dall'infortunio alla caviglia - può far saltare i piani dei favoriti. Con un'età media di 27 anni e 2 mesi, il XV inglese è il più giovane finalista di sempre: date un'occhiata ai Kamikaze Kids, le terze linee Underhill e Curry: la vittoria dei Bianchi potrebbe passare attraverso i loro formidabili placcaggi.</p>
      <h3>All Blacks, 3° posto davanti all'Imperatore</h3>
      <p>La Nuova Zelanda si è intanto congedata a Tokio battendo per 6 mete a 2 il Galles davanti al nuovo Imperatore dei Giappone e alla sua consorte. Una partita divertente, in cui gli incerottati Dragoni hanno resistito con orgoglio alla superiorità degli All Blacks. Molti errori da entrambe le parti, e alcuni colpi magistrali. E' stata la partita dell'addio per entrambi i ct e per alcuni monumentali giocatori come Read, Sonny Bill Williams, Ben Smith (2 volte a segno), Crotty (una meta), Todd. Bella regìa di Mo'unga, ancora una volta tra i marcatori Josh Adams, miglior giocatore dell'incontro Retallick.</p>
      <h3>Nuova Zelanda-Galles 40-17 (28-10)</h3>
      <p><b>Marcatori: </b>4' pt meta Moody tr. Mo'unga, 12' meta Beauden Barrett tr. Mo'unga, 19' meta Amos tr. Patchell, 26' cp Patchell, 32' e 40' mete Ben Smith tr. Mo'unga; 2' st meta Crotty tr. Mo'unga, 19' meta Adams tr. Biggar, 35' meta Mo'unga<br/><b>Nuova Zelanda</b>: Beauden Barrett - Ben Smith, Crotty (16' st Lienert-Brown), Williams (16' st Jordie Barrett), Ioane - Mo'unga, Aaron Smith (16' st Weber) - Read, Cane, Frizell (20' st Todd) - Scott Barrett (20' st Tuipulotu), Retallick - Laulala (16' st Ta'avao), Coles (24' pt Coltman), Moody (16' st Moli).<br/><b>Galles:</b> Amos - Lane, Jonathan Davies, Watkin (21' st Parkes), Adams - Patchell (6' st Biggar), Williams (6' st Gareth Davies) - Moriarty (6' st Shingler), James Davies, Tipuric - Wyn Jones (16'st Ball), Beard - Lewis, Owens (3' st Dee), Smith (3' st Carre). A disposizione: Jones.<br/><b>Arbitro:</b> Barnes (Ing)</p>
    </article>
  </body>
</html>
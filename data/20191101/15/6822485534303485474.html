<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980810078.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-01T15:29:00+00:00"/>
    <meta property="og:title" content="روسیه: آمریکا ماهانه ۳۰ میلیون دلار از نفت سوریه را قاچاق می‌کند"/>
    <meta property="og:description" content="به گزارش فارس، «ماریا زاخاروا» سخنگوی وزارت خارجه روسیه روز جمعه در واکنش به حضور دوباره نظامیان آمریکایی در میادین نفتی سوریه اعلام کرد که ایالات متحده ماهانه 30 میلیون دلار از نفت سوریه را به خارج قاچاق می‌کند. "/>
  </head>
  <body>
    <article>
      <h1>روسیه: آمریکا ماهانه ۳۰ میلیون دلار از نفت سوریه را قاچاق می‌کند</h1>
      <address>
        <time datetime="2019-11-01T15:29:00+00:00">01 Nov 2019, 15:29</time>
      </address>
      <p>وزارت خارجه روسیه اعلام کرد که آمریکا ماهانه ۳۰ میلیون دلار از نفت سوریه را به خارج از این کشور قاچاق می‌کند.</p>
      <p>به گزارش فارس، «ماریا زاخاروا» سخنگوی وزارت خارجه روسیه روز جمعه در واکنش به حضور دوباره نظامیان آمریکایی در میادین نفتی سوریه اعلام کرد که ایالات متحده ماهانه 30 میلیون دلار از نفت سوریه را به خارج قاچاق می‌کند. </p>
      <p>وزارت خارجه روسیه تاکید کرد که آمریکا در مناطق شرقی سوریه درگیر اقدامات جنایی و غیرقانونی شده است. </p>
      <p>«سرگئی ریابکوف» معاون وزیر خارجه روسیه نیز روز جمعه در مصاحبه با خبرگزاری اینترفکس تاکید کرد که مسکو نارضایتی خود را از اقدامات آمریکا در زمینه تحت کنترل درآوردن میادین نفتی شرق رود فرات اعلام کرده و در تماسهای خود با مقامات واشنگتن آن را گوشزد کرده است.</p>
      <p>ریابکوف بازگشت آمریکا برای کنترل مجدد میادین نفتی سوریه را صرفا برای مطامع و منافع اقتصادی خواند. </p>
      <p>در حالیکه با آغاز حملات اخیر ترکیه علیه شبه نظامیان کرد در شمال سوریه، «دونالد ترامپ» دستور خروج نیروهای آمریکایی از خاک سوریه را صادر کرده بود، واشنگتن در اقدامی عجیب دوباره 500 نظامی خود را مناطق شمالی سوریه بازگرداند. </p>
      <p>روزنامه «نیویورک تایمز» روز پنج شنبه به نقل از منابع کردی و آمریکایی گزارش داد، هم‌اکنون حدود ۵۰۰ نظامی آمریکایی – که بیشتر آنها نیروی ویژه هستند – در سوریه حضور دارند که با تداوم ورود آنها، قرار است تعداد آنها به تقریبا ۱۰۰۰ نفر برسد.</p>
      <p>برخی گزارشها حاکیست، از روز پنجشنبه برای اولین بار از زمان اعلام خروج نظامیان آمریکایی از سوریه و عقب‌نشینی آنها از مناطق شمالی این کشور، گروهی از این نیروها مجددا به همان مناطق بازگشته و مشغول گشت‌زنی شده‌اند.</p>
    </article>
  </body>
</html>
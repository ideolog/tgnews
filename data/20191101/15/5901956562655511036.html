<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/boj-za-zasezeno-zemljo-208921"/>
    <meta property="og:site_name" content="Slovenske novice"/>
    <meta property="article:published_time" content="2019-11-01T15:28:00+00:00"/>
    <meta property="og:title" content="Boj za zaseženo zemljo"/>
    <meta property="og:description" content="Princ Frederick Solms-Baruth V., vnuk nemškega aristokrata, vpletenega v operacijo Valkira, v kateri so se pred 75 leti združili istomisleči z namenom izvesti atentat na Adolfa Hitlerja, bi rad naz..."/>
  </head>
  <body>
    <article>
      <h1>Boj za zaseženo zemljo</h1>
      <h2>Prinčev ded je v zaporu nacistom prepisal svoje premoženje. Vpleten je bil v neuspeli poskus atentata na Adolfa Hitlerja.</h2>
      <address><time datetime="2019-11-01T15:28:00+00:00">01 Nov 2019, 15:28</time> by <a rel="author">B. K. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/07/22/719816.jpg"/>
          <figcaption>Frederick Solms-Baruth V. bo, če bo treba, šel vse do sodišča za človekove pravice.</figcaption>
        </figure>
        <figure>
          <img src="https://www.slovenskenovice.si/images/slike/2019/07/22/719813.jpg"/>
          <figcaption>Poskus atentata se je zgodil 20. julija 1944. FOTO: Wikipedia</figcaption>
        </figure>
      </slideshow>
      <p>Princ Frederick<b> Solms-Baruth V.</b>, vnuk nemškega aristokrata, vpletenega v operacijo Valkira, v kateri so se pred 75 leti združili istomisleči z namenom izvesti atentat na <b>Adolfa Hitlerja</b>, bi rad nazaj družinsko posest, ki so jo zasegli pripadniki nacistov.</p>
      <figure>
        <img src="https://www.slovenskenovice.si/images/slike/2019/07/22/719813.jpg"/>
        <figcaption>Poskus atentata se je zgodil 20. julija 1944. FOTO: Wikipedia</figcaption>
      </figure>
      <p>Pridobil je uradne dokumente, ki dokazujejo, da naj bi gestapo zasegel zemljo njegovi družini, in odločen je, da po pravni poti vse to dobi nazaj. Njegov zagovornik je potrdil, da se bodo borili z vsemi pravnimi sredstvi, kar pomeni, da lahko končajo celo za evropskem sodišču za človekove pravice.<br/><br/>Prinčevega dedka<b> Frederika Solmsa-Barutha III.</b> so aretirali le 24 ur po spodletelem poskusu atentata julija 1944, ko je v svoji palači, slabih 50 kilometrov južno od Berlina, zažigal dokumente o operaciji. Devet mesecev je preživel v zloglasnem gestapovskem zaporu v Berlinu, kjer ni smel zapustiti samice, na njem so izvajali tudi različne oblike mučenja, dokler ni podpisal uradnega dokumenta, s katerim je nacistom prepustil lastništvo nad posestvom, na katerem so bili poleg ogromnega dvorca še jeklarna, tovarna porcelana, mlekarna ter hektarji gozda in kmetijskih površin.</p>
      <blockquote>Okrog 7690 hektarjev kmetijskega zemljišča je vrednih več kot 11 milijonov evrov.</blockquote>
      <p>»Trditev, da so nacisti zemljo pridobili zakonito, je skregana z vsako logiko in tudi zgodovinskimi dejstvi. Vsi vedo, kaj se je dogajalo z ljudmi v ujetništvu, da so, utrujeni od mučenja, naredili skorajda vse, kar so jim ukazali. A v preteklosti so mi na sodišču dejali, da ne morem dokazati, da je ded premoženje prepisal na tak način. Najel sem najboljše odvetnike in mislim, da nam je uspelo zbrati potrebne dokaze, da bo zdaj vse drugače,« je dejal princ Frederik, ki živi v Monaku in je prepričan, da bo dobil nazaj, kar je ostalo od dedovega posestva.<br/><br/>Gre za okrog 7690 hektarjev kmetijskega zemljišča v vrednosti več kot 11 milijonov evrov ter manjša dvorca, ki sta zdaj v rokah lokalnih oblasti. </p>
    </article>
  </body>
</html>
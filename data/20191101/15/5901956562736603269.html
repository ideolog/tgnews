<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/foto-kar-24-milijonov-za-25-avtomobilov-229867"/>
    <meta property="og:site_name" content="Slovenske novice"/>
    <meta property="article:published_time" content="2019-11-01T15:18:00+00:00"/>
    <meta property="og:title" content="FOTO: Korupcija do neba: kar 24 milijonov za 25 avtomobilov"/>
    <meta property="og:description" content="Kar 24 milijonov evrov je prineslo 25 avtomobilov, denar pa bo šel v dobrodelne namene, predvsem v domovini s korupcijo omadeževanega Teodorina Nguema Obianga. ..."/>
  </head>
  <body>
    <article>
      <h1>FOTO: Korupcija do neba: kar 24 milijonov za 25 avtomobilov</h1>
      <h2>Zaseženi vozni park podpredsednika Ekvatorialne Gvineje je iztržil pravo premoženje. Rekord je dosegel lamborghini veneno roadster, ki lahko doseže 354 kilometrov na uro.</h2>
      <address><time datetime="2019-11-01T15:18:00+00:00">01 Nov 2019, 15:18</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/09/22/1268721.jpg"/>
          <figcaption>Prišli so navdušenci in bogatuni z vsega sveta. FOTOGRAFIJI: Reuters</figcaption>
        </figure>
        <figure>
          <img src="https://www.slovenskenovice.si/images/slike/2019/09/22/1268722.jpg"/>
          <figcaption>REUTERSLamborghini je podrl rekord.</figcaption>
        </figure>
      </slideshow>
      <p>Kar 24 milijonov evrov je prineslo 25 avtomobilov, denar pa bo šel v dobrodelne namene, predvsem v domovini s korupcijo omadeževanega <b>Teodorina Nguema Obianga</b>.</p>
      <figure>
        <img src="https://www.slovenskenovice.si/images/slike/2019/09/22/1268722.jpg"/>
        <figcaption>Lamborghini je podrl rekord.<cite>REUTERS</cite></figcaption>
      </figure>
      <p>Švica je leta 2016 proti podpresedniku afriške države uvedla preiskavo zaradi poneverb in pranja denarja; kazenski pregon so februarja letos po dogovoru s tožilstvom opustili, v zameno pa je Obiang odstopil vozila in plačal še milijonsko globo.</p>
      <blockquote>8<br/>milijonov je odštel anonimni kupec.</blockquote>
      <p>Razkošni avtomobili, med njimi ferrariji, maseratiji, bentleyji, aston martini in druga zveneča imena, so tako odromali na javno dražbo, ki jo je v Ženevi organizirala avkcijska hiša Bonhams. Premožni dražitelji so prišli z vsega sveta, največ jih je bilo iz Evrope, več vozil pa si je privoščil bogatun iz Dubaja, v čigar imenu se je za vroče blago potegoval posrednik.<br/><br/>Največ je zaslužil lamborghini veneno roadster 2014, s komaj 325 prevoženimi kilometri, ki je iztržil kar osem milijonov; gre za enega najredkejših avtomobilov na svetu, doseže lahko 354 kilometrov na uro, anonimni kupec pa se je tako podpisal še pod rekordni znesek za lamborghinija. Obiang se je, kot kaže, tokrat izmazal, a kazni ga ne izučijo.</p>
      <blockquote>Da ne bi sedel, je odstopil vozni park.</blockquote>
      <p>Leta 2017 so ga zaradi umazanih poslov v Franciji obsodili na triletno pogojno kazen, lani pa se je znašel na udaru brazilskih oblasti, ki so pri pregledu njegove prtljage odkrili milijon evrov in ure v vrednosti 13 milijonov. Prav tako ne gre pričakovati, da bo sinu, ki je v svoji domovini znan predvsem kot razuzdani plejboj in zapravljivec, pristrigel krila njegov oče, predsednik Ekvatorialne Gvineje; ta je oblast v državi, ki se redno uvršča na sezname največjih kršiteljic človekovih pravic, prevzel 1979. z državnim udarom, od takrat pa skrbi, da si bajno bogastvo, ki ga prinašata nafta in zemeljski plin, deli le peščica ljudi, preostali pa životarijo. </p>
    </article>
  </body>
</html>
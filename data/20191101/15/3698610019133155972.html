<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/tri-frakciyi-radi-vimagayut-zvilniti-yaremenka-z-posadi-golovi-mizhnarodnogo-komitetu-328141_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T15:02:00+00:00"/>
    <meta property="og:title" content="Три фракції Ради вимагають звільнити Яременка з посади голови &quot;міжнародного комітету&quot;"/>
    <meta property="og:description" content="Голос, Євросолідарність і Батьківщина сподіваються, що керівництво парламенту належно оцінить поведінку Богдана Яременка."/>
  </head>
  <body>
    <article>
      <h1>Три фракції Ради вимагають звільнити Яременка з посади голови "міжнародного комітету"</h1>
      <h2>"Голос", "Євросолідарність" і "Батьківщина" сподіваються, що керівництво парламенту належно оцінить поведінку Богдана Яременка.</h2>
      <address>
        <time datetime="2019-11-01T15:02:00+00:00">01 Nov 2019, 15:02</time>
      </address>
      <p>Фракції Верховної Ради "Європейська солідарність", "Батьківщина" і "Голос" підняли питання про доцільність перебування народного депутата "Слуга народу" <b><a href="https://dt.ua/POLITICS/yaremenka-ne-viklyuchat-zi-slugi-narodu-cherez-skandalne-listuvannya-u-radi-327988_.html">Богдана Яременка на посаді керівника</a></b> парламентського комітету з питань зовнішньої політики.</p>
      <p>"З нашої точки зору, поведінку нашого колеги Богдана Яременка, зокрема, його вчорашній виступ, який, з нашої точки зору, містить елементи образи на адресу цілого законодавчого органу, і заяви, які можна трактувати як загрозу журналістам, неприпустимі. І тому спільна точка зору трьох фракцій - поставити перед Верховною Радою питання про доцільність перебування пана Яременка на посаді такого важливого і чутливого комітету з питань міжнародних зв'язків", - заявив голова фракції "Голос" Сергій Рахманін.</p>
      <p>За словами депутата, фракції сподіваються, що керівництво Ради належним чином оцінить поведінку Яременка та зробить необхідні висновки.</p>
      <p>"Ще раз сподіваюся, знаючи самого Богдана Володимировича, що він, не чекаючи оцінки колег, сам зробить необхідний, важливий і єдино вірний в цій ситуації крок", - додав Рахманін.</p>
      <p>Нагадаємо, ЗМІ опублікували фото секк-листування Яременка. Сам депутат спершу все заперечував і заявляв, що нібито <a href="https://dt.ua/POLITICS/skandalna-perepiska-slugi-narodu-yaremenka-v-op-virishuyut-pitannya-pro-pokarannya-deputata-327883_.html"><b>сфабрикував листування</b></a>, щоб "спровокувати непрофесійних журналістів". Однак вже ввечері 30 жовтня видалив цей пост і написав новий, якому публічно вибачився перед своєю родиною, фракцією та президентом Володимиром Зеленським. Але про журналістів, яких він нібито провокував, "забув".</p>
      <p>Голова фракції "Слуга народу" Давид Арахамія заявив, що є <b><a href="https://dt.ua/POLITICS/skandalna-perepiska-yaremenka-u-sluzi-narodu-nazvali-varianti-virishennya-problemi-328000_.html">три варіанти вирішення ситуації</a></b>: Яременко йде з посади голови комітету, йде з фракції, або добровільно складає депутатський мандат.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/klichko-napisav-zayavu-v-policiyu-na-bogdana-637068.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T15:38:05+00:00"/>
    <meta property="og:title" content="Кличко написав заяву в поліцію на Богдана"/>
    <meta property="og:description" content="Віталій Кличко просить поліцію розпочати розслідування «незаконних дій» Андрія Богдана"/>
  </head>
  <body>
    <article>
      <h1>Кличко написав заяву в поліцію на Богдана</h1>
      <address>
        <time datetime="2019-11-01T15:38:05+00:00">01 Nov 2019, 15:38</time>
      </address>
      <h4>Віталій Кличко просить поліцію розпочати розслідування «незаконних дій» Андрія Богдана</h4>
      <p>Мер Києва Віталій Кличко просить Національну поліцію відкрити кримінальне провадження щодо «самоправства» голови Офісу президента Андрія Богдана.</p>
      <p>Про це йдеться в заяві столичного голови до правоохоронців, яка опинилася в розпорядженні <a href="https://www.radiosvoboda.org/a/news-schemes-klychko-vs-bohdan/30219304.html?fbclid=IwAR1NkC-1ljpZ-SU1LLrOutoHY2PCwL6a2uhJnaTVbauRVPo-wYM4AG6QywM">Радіо Свобода</a>.</p>
      <p>Відповідно до документу, Кличко вважає, що Богдан вчинив кримінальне правопорушення, коли звернувся до Кабміну з листом щодо його звільнення, оскільки такі дії, на його думку, не належать до його посадових обов’язків як голови Офісу президента.</p>
      <p>«З урахуванням того, що керівник Офісу президента України не наділений повноваженням щодо ініціювання звільнення голови КМДА, однак, вчинив дії, направлені на усунення Кличка В. В. з посади голови КМДА, що свідчить про здійснення Богданом А. Й. самовільного та всупереч установленого порядку вчинення дій щодо звільнення Кличка В. В. із займаної посади», – зазначає у своїй заяві Кличко.</p>
      <p>У зв’язку з цим він просить правоохоронців внести відомості в Єдиний реєстр досудових розслідувань і розпочати розслідування «незаконних дій» Богдана.</p>
      <p>«Вважаю, що з огляду на вказані обставини дана заява містить достатньо фактів на підтвердження того, що в діях керівника Офісу президента А. Богдана міститься склад кримінального правопорушення, передбачений статтею 356 КК України («самоправство». – Ред.)», – йдеться в заяві.</p>
      <p>Крім того, мер Києва вказує в документі, що однією з підстав внесення Кабміном подання щодо його звільнення з посади голови КМДА є «закінчення строку повноважень президента».</p>
      <p>«З урахувань того, що головою КМДА може бути лише київський міський голова, який обирається на виборах до місцевого самоврядування, тобто згідно з установленим порядком, головою КМДА назначається особа, яка обрана міським головою, а спонукання до звільнення голови з посади всупереч визначеним нормам є кримінальним провопорушенням», – підсумовує очільник Києва.</p>
      <p>Богдан поки не відреагував на звернення Кличка до Нацполіції.</p>
      <p>Нагадаємо, 4 вересня новий <a href="https://glavcom.ua/kyiv/news/perevorot-u-kijevi-kabmin-pogodiv-zvilnennya-klichka-622703.html">Кабмін погодив звільнення Віталія Кличка</a> з посади голови Київської міської державної адміністрації і звернувся з відповідним поданням до Офісу президента.</p>
      <p>Віталій Кличко <a href="https://glavcom.ua/kyiv/news/klichko-suditsya-z-bogdanom-i-goncharukom-628989.html">позивається до Кабінету міністрів, прем’єр-міністра Олексія Гончарука й керівника Офісу президента Андрія Богдана</a> через рішення про звільнення його з посади голови Київської міської держадміністрації. </p>
      <p>7 жовтня стало відомо, що народний депутат Олександр <a href="https://glavcom.ua/kyiv/news/tkachenko-podav-dokumenti-na-posadu-glavi-kmda-630835.html">Ткаченко подав декларацію в НАЗК як кандидат на посаду голови Київської міської державної адміністрації</a>.</p>
      <related>
        <a href="https://glavcom.ua/news/jevrodeputatka-vvazhaje-kerivnika-ofisu-prezidenta-ukrajini-bogdana-nebezpechnim-634300.html"/>
        <a href="https://glavcom.ua/kyiv/news/klichko-vs-bogdan-sud-vidkriv-provadzhennya-za-pozovom-mera-kijeva-634164.html"/>
        <a href="https://glavcom.ua/kyiv/news/u-radi-jevropi-rozglyadayut-skargu-klichka-na-diji-novoji-vladi-636123.html"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/01/turkish-russian-troops-began-first-joint-ground-patrols-in-northeast-syria-dirbassiyeh"/>
    <meta property="og:site_name" content="euronews"/>
    <meta property="article:published_time" content="2019-11-01T15:55:40+00:00"/>
    <meta property="og:title" content="گشت‌زنی مشترک ترکیه و روسیه در مناطق شمالی سوریه آغاز شد"/>
    <meta property="og:description" content="این گشت‌زنی‌ها بامداد جمعه حدود ساعت ۹ در روستای «درباسیه» آغاز شد و دولت ترکیه شماری از خبرنگاران را نیز برای پوشش این خبر به منطقه برده بود."/>
  </head>
  <body>
    <article>
      <h1>گشت‌زنی مشترک ترکیه و روسیه در مناطق شمالی سوریه آغاز شد</h1>
      <address><time datetime="2019-11-01T15:55:40+00:00">01 Nov 2019, 15:55</time> by <a rel="author">یورونیوز </a></address>
      <p>سربازان ترکیه و روسیه روز جمعه اول نوامبر اولین گشت‌زنی مشترک خود را در مناطق شمالی سوریه آغاز کردند.</p>
      <p>این گشت‌زنی‌ها بامداد جمعه حدود ساعت ۹ در روستای «درباسیه» آغاز شد و دولت ترکیه شماری از خبرنگاران را نیز برای پوشش این خبر به منطقه برده بود.</p>
      <p>مسکو و آنکارا در چهارچوب توافقی که روز سه‌شنبه ۲۲ اکتبر حاصل شد، تصمیم گرفتند پس از عقب کشیدن نیروهای دموکراتیک سوریه از عمق ۳۰ کیلومتری در مناطق شمالی سوریه، گشت‌زنی مشترک در این مناطق مرزی را آغاز کنند.</p>
      <p>اگرچه بر اساس توافق اولیه قرار بود گشت‌زنی تا عمق ۱۰ کیلومتری خاک سوریه انجام شود اما رجب طیب اردوغان، رئیس جمهوری ترکیه روز چهارشنبه ۳۰ اکتبر اعلام کرد که این نیروها فراتر از عمق ۷ کیلومتری نخواهند رفت.</p>
      <p>آقای اردوغان همچنین بار دیگر مدعی شد که کردهای «ی پ گ» در مناطق شمالی سوریه حضور دارند و بطور کامل آن را ترک نکرده‌اند. بر این اساس او تاکید کرد که ترکیه برای سرکوب شبه‌نظامیان «ی پ گ» حق انجام حمله‌ای دیگر در این منطقه را حتی با وجود توافق اخیر با روسیه، برای خود محفوظ می‌داند.</p>
      <p>کردهای عضو <a href="https://farsi.euronews.com/2019/10/30/syrian-army-clashed-turkish-force-ras-al-ain">یگان‌های مدافع خلق موسوم به «ی پ گ» بخش مهمی از نیروهای دموکراتیک سوریه (اس دی اف) را تشکیل می‌دهند</a>؛ نیروهایی که در سال‌های مبارزۀ ائتلاف بین‌المللی با داعش، از متحدان اصلی آمریکا محسوب می‌شدند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/30/kurdish-forces-sdf-reject-call-to-join-syrian-army-political-agreement-recognize-preserve">کردهای سوریه پیشنهاد دمشق برای پیوستن به ارتش سوریه را رد کردند</a>
        </li>
        <li>
          <a href="https://farsi.euronews.com/2019/10/23/main-points-of-the-russian-turkish-agreement-on-kurdish-area-north-syria">نگاهی به توافق‌نامه پوتین و اردوغان برای پایان درگیری‌ها در شمال سوریه</a>
        </li>
      </ul>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pliskova-je-po-vyhre-nad-halepovou-v-semifinale-turnaje-mistryn/1815796?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T15:30:00+00:00"/>
    <meta property="og:title" content="Plíšková je po výhře nad Halepovou v semifinále Turnaje mistryň"/>
    <meta property="og:description" content="Šen-čen/Paříž - Tenistka Karolína Plíšková si potřetí za sebou zahraje semifinále Turnaje mistryň. Světová dvojka dnes v čínském Šen-čenu zdolala Rumunku Simonu Halepovou 6:0, 2:6, 6:4 za hodinu a tři čtvrtě a ve Fialové skupině skončila druhá. V sobotním souboji o finále se utká se světovou jedničkou Ashleigh Bartyovou z Austrálie."/>
  </head>
  <body>
    <article>
      <h1>Plíšková je po výhře nad Halepovou v semifinále Turnaje mistryň</h1>
      <address><time datetime="2019-11-01T15:30:00+00:00">01 Nov 2019, 15:30</time> by <a rel="author" href="http://www.ctk.cz/" target="_blank">ČTK</a></address>
      <p>Šen-čen/Paříž - Tenistka Karolína Plíšková si potřetí za sebou zahraje semifinále Turnaje mistryň. Světová dvojka dnes v čínském Šen-čenu zdolala Rumunku Simonu Halepovou 6:0, 2:6, 6:4 za hodinu a tři čtvrtě a ve Fialové skupině skončila druhá. V sobotním souboji o finále se utká se světovou jedničkou Ashleigh Bartyovou z Austrálie.</p>
      <slideshow>
        <figure>
          <img src="https://i3.cn.cz/6/1572623097_P201911010706201.jpg"/>
        </figure>
        <figure>
          <img src="https://i3.cn.cz/6/1572622062_P201911010688601.jpg"/>
        </figure>
        <figure>
          <img src="https://i3.cn.cz/6/1572621889_P201911010684901.jpg"/>
        </figure>
        <figure>
          <img src="https://i3.cn.cz/6/1572622554_P201911010697901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3364">Fotogalerie: Tenisový Turnaj mistryň 2019</a>
        </figcaption>
      </slideshow>
      <p>První semifinálovou dvojici tvoří obhájkyně titulu Ukrajinka Elina Svitolinová, která ve skupině jako jediná neprohrála, se Švýcarkou Belindou Bencicovou.</p>
      <p>"Se Simonou je to pokaždé vyrovnané, ale šla jsem do zápasu pozitivně naladěná, protože jsem předešlé zápasy hrála dobře. Nejdřív jsem byla nahoře, pak set a brejk dole, ale našla jsem cestu k postupu. Se štěstím v koncovce, ale jsem ráda," řekla Plíšková v rozhovoru na kurtu a děkovala českým fanouškům v hledišti za podporu.</p>
      <p>První set zvládla bravurně. Za dvacet minut uštědřila Rumunce "kanára". Opírala se o servis, udělala jen jednu chybu a vyhrála 27 z 37 výměn.</p>
      <p>Na úvod druhé sady ale podání ztratila a vývoj se otočil. Ze stavu 0:2 se ještě dostala a srovnala na 2:2, ale následující pasáž patřila rázem sebevědomé Halepové, která po kurtu "létala" a hrála nepříjemné liftované údery. Plíšková prohrála šest gamů v řadě, takže ve třetím setu ztrácela 0:2.</p>
      <p>Bojující rodačka z Loun se chytila při svém podání, Halepová trošku vypadla z rytmu, víc chybovala a hlasitě povzbuzující parta fotbalistů Vysoké školy ekonomické v hledišti pomohla k obratu. Plíšková nedominovala jako v prvním setu, ale dobře podávala a dokázala hrát dlouhé míče. Dostala se do vedení 5:2. Za stavu 5:3 sice nedokázala utkání dopodávat, ale při servisu Halepové duel ukončila. Při mečbolu trefila pásku, ale míček měl dost razance a přepadl na stranu soupeřky.</p>
      <p>Sedmadvacetiletá Plíšková hrála semifinále Masters loni i předloni, ale dál se nedostala. Letos jí stojí v cestě Bartyová, s níž má bilanci 2:3. "Má skvělý rok, bude to super těžké, ale je to velká výzva. Nemám co ztratit," řekla Plíšková.</p>
      <p>Svitolinová dnes za závěr základní skupiny zdolala 7:5, 7:6 Američanku Sofii Keninovou, náhradnici za zraněnou Biancu Andreescuovou z Kanady. V turnaji zatím neztratila ani set a má naději na nejvyšší prémie v dějinách ženského sportu 4,7 milionu dolarů.</p>
      <p>"Jsem hrozně ráda, že se mi povedlo zápas ukončit ve dvou setech. Bylo to fyzicky hodně náročné, musela jsem pořád bojovat. Někdy vám to nejde nejlépe a musíte to vydřít, což byl dnešní případ," uvedla Svitolinová.</p>
      <p>Semifinále v Šen-čenu bude hrát také Barbora Strýcová s tchajwanskou partnerkou Sie Šu-wej ve čtyřhře. Jejich soupeřkami v sobotu budou Němka Anna-Lena Grönefeldová s Nizozemkou Demi Schuursovou.</p>
      <p>Se soutěží se po skupinách rozloučily ve dvouhře Petra Kvitová a deblistky Kateřina Siniaková s Barborou Krejčíkovou.</p>
      <p>Svitolinová prošla jako jediná na Turnaji mistryň základní skupinou bez porážky. Ve třetím duelu v Šen-čenu zdolala Američanku Sofii Keninovou, náhradnici za zraněnou Biancu Andreescuovou z Kanady, 7:5, 7:6.</p>
      <p>Ukrajinská tenistka, jež měla už před dnešními zápasy jistý postup z prvního místa ve Fialové skupině, zatím v Číně neztratila ani set.</p>
      <h3>Djokovič je v Paříži v semifinále, Berrettini na Turnaji mistrů</h3>
      <slideshow>
        <figure>
          <img src="https://i3.cn.cz/6/1572637773_P201911010925701.jpg"/>
        </figure>
        <figure>
          <img src="https://i3.cn.cz/6/1572637535_P201911010921301.jpg"/>
        </figure>
        <figure>
          <img src="https://i3.cn.cz/6/1572624176_P201911010720601.jpg"/>
        </figure>
        <figure>
          <img src="https://i3.cn.cz/6/1572624194_P201911010721001.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3014">Fotogalerie: Tenisové turnaje 2019</a>
        </figcaption>
      </slideshow>
      <p>První hráč světa Novak Djokovič zdolal na turnaji Masters v Paříži ve čtvrtfinále Řeka Stefanose Tsitsipase hladce 6:1, 6:2 a oplatil mu tři týdny starou porážku ze Šanghaje. V semifinále se srbský tenista utká s Bulharem Grigorem Dimitrovem.</p>
      <p>Po dnešním programu v Paříži je znám i poslední osmý účastník Turnaje mistrů, kterým se stal Ital Matteo Berrettini. Jistotu mu dala porážka domácího tenisty Gaëla Monfilse s Kanaďanem Denisem Shapovalovem. Devátého hráče světového žebříčku Berrettiniho čeká ve 23 letech premiéra na londýnském finále sezony.</p>
      <p>Djokovič postoupil do devátého semifinále v sezoně za necelou hodinu. V duelu se sedmým nasazeným Tsitsipasem ztratil při svém podání pouze devět míčků.</p>
      <p>"Odehrál jsem jeden z nejlepších zápasů celé sezony," pochvaloval si Djokovič, jenž se v Paříži rozjížděl pomaleji i proto, že přijel nachlazený. Ještě dnes to bylo na jeho hlase znát.</p>
      <p>"Začínám se postupně zlepšovat. Výborně jsem se na něj připravil. Dobře jsem podával a četl jeho hru, pořád jsem ho držel pod tlakem. Bylo to fakt dobré utkání," dodal rodák z Bělehradu.</p>
      <p>V souboji s Dimitrovem může šestnáctinásobný grandslamový šampion udělat další krok k pátému triumfu v Paříži. S bulharským hráčem má výtečnou bilanci 8:1 a uspěl v šesti posledních vzájemných zápasech.</p>
      <p>Dimitrov je v semifinále turnaje Masters poprvé od loňského dubna. Do finále podniku ATP Tour se může probojovat po 20 měsících.</p>
      <h3>Výsledky tenových turnajů</h3>
      <p>
        <i>(řazeno podle výše dotace)</i>
      </p>
      <p>
        <b>Tenisový Turnaj mistryň v Šen-čenu v Číně</b>
      </p>
      <p>
        <i>(tvrdý povrch, dotace 14 milionů dolarů):</i>
      </p>
      <p>
        <b>Dvouhra - Fialová skupina:</b>
      </p>
      <p><b>Karolína Plíšková</b> (2-ČR) - Halepová (5-Rum.) 6:0, 2:6, 6:4, Svitolinová (8-Ukr.) - Keninová (USA) 7:5, 7:6 (12:10).</p>
      <p>
        <b>Konečná tabulka:</b>
      </p>
      <ul>
        <li>1. | Svitolinová | 3 | 3 | 0 | 6:0 | 3</li>
        <li>2. | <b>Plíšková</b> | 3 | 2 | 1 | 4:3 | 2</li>
        <li>3. | Halepová | 3 | 1 | 2 | 3:4 | 1</li>
        <li>4. | Keninová | 1 | 0 | 1 | 0:2 | 0</li>
      </ul>
      <p>
        <i>Pozn.: Sofia Keninová v závěrečném kole skupiny nahradila zraněnou Biancu Andreescuovou z Kanady.</i>
      </p>
      <p>
        <b>Čtyřhra - Červená skupina:</b>
      </p>
      <p>Babosová, Mladenovicová (3-Maď./Fr.) - Mertensová, Sabalenková (1-Belg./Běl.) 4:6, 6:2, 10:5, Grönefeldová, Schuursová (8-Něm./Niz.) - Čchan Jüng-žan, Čchan Chao-čching (5-Tchaj-wan) 6:2, 6:4.</p>
      <p>
        <b>Konečná tabulka:</b>
      </p>
      <ul>
        <li>1. | Babosová, Mladenovicová | 3 | 3 | 0 | 6:2 | 3</li>
        <li>2. | Grönefeldová, Schuursová | 3 | 2 | 1 | 4:3 | 2</li>
        <li>3. | Mertensová, Sabalenková | 3 | 1 | 2 | 4:4 | 1</li>
        <li>4. | Čchan Jüng-žan, Čchan Chao-čching | 3 | 0 | 3 | 1:6 | 0</li>
      </ul>
      <p>
        <b>Sobotní program tenisového Turnaje mistryň:</b>
      </p>
      <p>9:00 Babosová, Mladenovicová (3-Maď./Fr.) - Stosurová, Čang Šuaj (7-Austr./Čína), 11:30 Bencicová (7-Švýc.) - Svitolinová (8-Ukr.), 13:00 Bartyová (1-Austr.) -<b> Karolína Plíšková</b> (2-ČR), 14:30 <b>Strýcová</b>, Sie Šu-wej (2-ČR/Tchaj-wan) - Grönefeldová, Schuursová (8-Něm./Niz.).</p>
      <p>
        <b>Turnaj mužů v Paříži</b>
      </p>
      <p>
        <i>(tvrdý povrch, dotace 5,791.280 eur):</i>
      </p>
      <p>
        <b>Dvouhra - čtvrtfinále:</b>
      </p>
      <p>Djokovič (1-Srb.) - Tsitsipas (7-Řec.) 6:1, 6:2, Nadal (2-Šp.) - Tsonga (Fr.) 7:6 (7:4), 6:1, Shapovalov (Kan.) - Monfils (13-Fr.) 6:2, 6:2, Dimitrov (Bulh.) - Garín (Chile) 6:2, 7:5.</p>
    </article>
  </body>
</html>
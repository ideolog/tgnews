<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/01/novyna/polityka/portnov-oprylyudnyv-personalni-dani-vodiya-sxem"/>
    <meta property="og:site_name" content="Слово і Діло"/>
    <meta property="article:published_time" content="2019-11-01T15:46:27+00:00"/>
    <meta property="og:title" content="Портнов оприлюднив персональні дані водія «Схем»"/>
    <meta property="og:description" content="Екснардеп та ексзаступник голови АП Віктора Януковича Андрій Портнов оприлюднив персональні дані члена знімальної групи програми Схеми."/>
  </head>
  <body>
    <article>
      <h1>Портнов оприлюднив персональні дані водія «Схем»</h1>
      <address>
        <time datetime="2019-11-01T15:46:27+00:00">01 Nov 2019, 15:46</time>
      </address>
      <p>
        <b>Екснардеп та ексзаступник голови АП Віктора Януковича <a href="https://www.slovoidilo.ua/persony/portnov-andrii-volodymyrovych">Андрій Портнов</a> оприлюднив персональні дані члена знімальної групи програми «Схеми: корупція в деталях».</b>
      </p>
      <p>Про це повідомляє <a href="https://www.radiosvoboda.org/a/news-schemes-portnov-dani/30248189.html">Радіо Свобода</a>.</p>
      <p>Зазначається, що Портов пішов на такий крок через підготовку редакцією розслідування щодо впливу та зв’язків колишнього посадовця з новою українською владою. На думку редакції «Схем» і юристів, в такий спосіб він прямо порушив українське законодавство одразу за декількома статтями.</p>
      <p>У своєму телеграм-каналі Андрій Портнов виклав персональні дані водія знімальної групи, яка займається дослідженням діяльності Портнова, а саме його повні паспортні дані та домашню адресу, номери авто, а також дані, які свідчать про стеження за його місцем проживання.</p>
      <p>«<i>Редакція розцінює публікацію Андрієм Портновим персональних даних водія програми як прямий тиск на команду «Схем</i>», – йдеться в заяві редакції програми журналістських розслідувань.</p>
      <p>«<i>Ми вважаємо дослідження впливу Андрія Портнова та його зв’язків з українською владою суспільно важливою інформацією, а його особу – публічною. Тому редакція не планує припиняти роботу над цією темою через тиск шляхом публікації персональних даних членів знімальної групи або через тиск в будь-який інший спосіб</i>», – заявляють «Схеми».</p>
      <p>Оприлюднення Портновим такої інформації є порушенням низки статей закону про захист персональних даних та Кримінального кодексу, вважають юристи.</p>
      <p>«<i>Поширення персональних даних журналістів і персоналу, який задіяно для допомоги у зборі інформації, – це порушення щодо оприлюднення персональних даних осіб. При чому даних, які чітко ідентифікують особу та її місце проживання, що становить загрозу для водія у такій ситуації. Стаття 6 закону про захист персональних даних визначає випадки, коли такі дані можуть бути поширені. В цьому разі розкриття не обумовлено жодною легальною потребою</i>», – аналізує юристка ІРРП Людмила Панкратова.</p>
      <p>Панкратова додає: «<i>Небезпека для журналістів полягає в тому, що ці персональні дані було отримано з офіційних, але не відкритих джерел – від утримувача персональних даних. Наприклад, дані паспорта. Це загрожує безпеці усієї редакції. З огляду на те, що влада всіляко намагається знецінити роботу журналістів, це може бути сигналом до неправомірних дій стосовно працівників редакції. Більше того, така поведінка Портнова дає сигнал і джерелам, оскільки сприймається як можлива атака на журналістів</i>».</p>
      <p>За словами адвокатки Віри Крат, щодо оприлюднення таких даних також вбачаються ознаки порушення статті 171 Кримінального кодексу – вплив на журналістів з метою перешкоджання виконання професійних обов’язків – і статті 182 «Незаконне збирання і розповсюдження персональних даних».</p>
      <p>Нагадаємо, Андрій Портнов був радником Віктора Януковича у 2011-2014 роках, заступником глави АП Януковича, членом Ради Нацбанку України. У 2005-2010 роках був головним юристом команди Юлії Тимошенко.</p>
      <p>Портнов виграв суд до ГПУ про захист честі, гідності та ділової репутації: суд визнав дії Генпрокуратури стосовно Портнова «протиправними, весь обсяг інформації про нібито його причетність до трагічних подій на Майдані в лютому 2014 року недостовірним і таким, що не відповідає дійсності, зобов'язав відновити його порушені права».</p>
      <p>У 2014 році Портнова було внесено до санкційного списку ЄС, однак експосадовець отримав шенгенську візу у Швейцарії.</p>
      <p>У 2015 році ГПУ оголосила підозру Портнову у тому, що він «незаконно заволодів» своєю викладацькою зарплатою, його було оголошено в розшук.</p>
      <p>У жовтні 2015 року стало відомо, що Суд Європейського союзу, розташований у Люксембурзі, зняв санкції з Портнова, а Печерський райсуд Києва зобов'язав слідство припинити розшук Портнова.</p>
      <p>У березні 2018 року стало відомо, що покуратура відкрила справу за фактом можливого злочину Портнова. Провадження порушили статтею «державна зрада».</p>
      <p>У свою чергу, екс-перший заступник глави АП заявив, що <a href="https://www.slovoidilo.ua/2019/07/17/novyna/polityka/sprava-pro-vbyvstva-majdani-hpu-vyklykala-portnova">буде судитися з СБУ, яка заявила про його державну зраду.</a></p>
      <p>У травні 2019 року ексзаступник глави адміністрації президента-втікача Віктора Януковича <a href="https://www.slovoidilo.ua/2019/05/19/novyna/polityka/portnov-povernuvsya-ukrayinu">Андрій Портнов повідомив про повернення до України.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/04/kolonka/leonyd-shvets/polityka/imenem-portnova.-kolonka-leonida-shvecya"/>
        <a href="https://www.slovoidilo.ua/2019/09/12/novyna/polityka/portnov-povidomyv-pro-obshuky-budynku-hontarevoyi"/>
        <a href="https://www.slovoidilo.ua/2019/08/26/novyna/polityka/hpu-prosyt-kanadu-znyaty-sankcziyi-portnova-zmi"/>
        <a href="https://www.slovoidilo.ua/2019/08/02/novyna/finansy/ukrayina-povynna-vidshkoduvaty-portnovu-majzhe-7-mln-hrn"/>
        <a href="https://www.slovoidilo.ua/2019/07/29/novyna/polityka/portnov-rozpoviv-pro-dopyt-hpu"/>
        <a href="https://www.slovoidilo.ua/2019/07/22/novyna/polityka/portnov-kazhe-lucenko-znyk-hpu-povidomyly-pro-vidpustku"/>
        <a href="https://www.slovoidilo.ua/2019/07/17/novyna/polityka/sprava-pro-vbyvstva-majdani-hpu-vyklykala-portnova"/>
        <a href="https://www.slovoidilo.ua/2019/06/26/novyna/polityka/policziya-nadala-oxoronu-portnovu"/>
      </related>
    </article>
  </body>
</html>
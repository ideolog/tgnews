<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/bukovina/u-lisgospi-na-bukovini-zagotovlyuyut-zholud-dlya-vidnovlennya-dubovih-dibrov-379678"/>
    <meta property="og:site_name" content="Погляд"/>
    <meta property="article:published_time" content="2019-11-01T15:49:00+00:00"/>
    <meta property="og:title" content="У лісгоспі на Буковині заготовлюють жолудь для відновлення дубових дібров"/>
    <meta property="og:description" content="В Сторожинецькому лісгоспі вже заготовлено 950 кг жолудя"/>
  </head>
  <body>
    <article>
      <h1>У лісгоспі на Буковині заготовлюють жолудь для відновлення дубових дібров</h1>
      <h2>В Сторожинецькому лісгоспі вже заготовлено 950 кг жолудя</h2>
      <address>
        <time datetime="2019-11-01T15:49:00+00:00">01 Nov 2019, 15:49</time>
      </address>
      <p>Буки і ялиці цього року відпочивають від плодоношення. Нема ні букових горішків, ні насіння з шишок. Зате вродив дуб.</p>
      <p>- В цілому у нашому лісгоспі вже заготовлено 950 кг жолудя, – розповідає<b> інженер з лісових культур ДП «Сторожинецьке ЛГ», кандидат сільськогосподарських наук Вадим Яковишин. </b>– Будемо висівати жолудь в розсадниках лісництв. Зауважу, що усі наші лісництва ще весною виконали план щодо посівів в лісових розсадниках.</p>
      <p>Навіть у нинішній не урожайний на насіння рік, лісництвам цілком вистачить сіянців з розсадників для доповнення лісових культур у ялицево-букових лісах, які переважають у лісфонді, особливо у гірських лісництвах. Лісозаготівлю там проводять за допомогою поступових рубок у кілька прийомів, що дає можливість лісам відновлюватись природним шляхом.</p>
      <p>- Рівнинні ж лісництва якраз орієнтовані на збільшення дубових насаджень, – розповідає далі Вадим Яковишин. – Маємо гарні кліматичні умови для їх якісного зростання. Тож за типологією лісів у нас на рівнині переважають діброви. Тому останніми роками при лісовідновленні ми звертаємо на дуб звичайний особливу увагу. Щодо буку лісового, який потребує багатих ґрунтів і добре зволоженого повітря, то Буковина є крайньою східною точкою, аж до берегів Дністра, його європейського природного ареалу, де бук є головною лісовою породою.</p>
      <p>Окрім дуба, ще добре вродив горіх чорний. Сторожинецькі лісівники планують заготовити сто кілограмів його насіння, яке також висіватимуть в розсадниках, щоб потім вирощені сіянці висаджувати в лісах і тим урізноманітнювати і покращувати структуру лісового державного фонду. За науковою літературою, горіх чорний належить до порід, перспективних для використання у лісовідновленні в регіоні Карпат. Лісівники Сторожинецького ЛГ невеликими партіями вже його висаджують безпосередньо у лісі.</p>
      <p>- Минулого року ми висадили насіння в розсаднику Чудейського лісництва. Схожість була досить висока. А у Верхньопетрівецькому лісництві уже є створена посівом ділянка культур горіха чорного, – зауважує Вадим Яковишин.</p>
      <p>Горіх чорний має цінну деревину з високими технічними якостями, а також він забезпечує харчову базу для лісової фауни. Про це повідомляє Сторожинець.Інфо з посиланням на ДП «Сторожинецький лісгосп».</p>
      <related>
        <h4>Схожі записи</h4>
        <a href="https://pogliad.ua/news/bukovina/lisivniki-storozhinechchini-zavershili-zbir-vrozhayu-lisovogo-nasinnya-317826"/>
        <a href="https://pogliad.ua/news/bukovina/bukovinski-lisivniki-aktivno-zagotovlyayut-lisove-nasinnya-316642"/>
        <a href="https://pogliad.ua/news/chernivtsi/ponad-4-tonni-lisovogo-nasinnya-zagotovili-storozhinecki-lisivniki-124806"/>
        <a href="https://pogliad.ua/news/bukovina/do-storozhineckogo-lisgospu-privezli-zubrihu-377514"/>
      </related>
    </article>
  </body>
</html>
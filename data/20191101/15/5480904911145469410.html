<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/atc-space-ma-v-klatovech-novou-vyrobni-halu-na-dily-pro-rakety/1816048?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T15:46:00+00:00"/>
    <meta property="og:title" content="ATC Space má v Klatovech novou výrobní halu na díly pro rakety"/>
    <meta property="og:description" content="Klatovy - Česká republika se díky firmě ATC Space bude podílet na výrobě nosné rakety ARIANE 6. Výrobce dílů pro kosmický průmysl dnes otevřel v Klatovech novou halu za 19 milionů eur (asi 485 milionů Kč), v níž najde práci až 60 lidí. Bude se tu vyrábět 20 až 30 let podle toho, jak by měl kosmický program a vývoj této rakety pokračovat, řekl novinářům při otevření ministr dopravy Vladimír Kremlík (za ANO). Jím řízený resort podporuje tyto aktivity a před několika týdny vláda schválila kosmický program do roku 2025."/>
  </head>
  <body>
    <article>
      <h1>ATC Space má v Klatovech novou výrobní halu na díly pro rakety</h1>
      <address><time datetime="2019-11-01T15:46:00+00:00">01 Nov 2019, 15:46</time> by <a rel="author" href="http://www.ctk.cz/" target="_blank">ČTK</a></address>
      <p>Klatovy - Česká republika se díky firmě ATC Space bude podílet na výrobě nosné rakety ARIANE 6. Výrobce dílů pro kosmický průmysl dnes otevřel v Klatovech novou halu za 19 milionů eur (asi 485 milionů Kč), v níž najde práci až 60 lidí. Bude se tu vyrábět 20 až 30 let podle toho, jak by měl kosmický program a vývoj této rakety pokračovat, řekl novinářům při otevření ministr dopravy Vladimír Kremlík (za ANO). Jím řízený resort podporuje tyto aktivity a před několika týdny vláda schválila kosmický program do roku 2025.</p>
      <p>"Zahájili jsme výrobu jednotlivých kusů, které dodáváme pro první start, který by měl být na konci roku 2020," uvedl Pavel Dobeš, jednatel ATC Space. Jde o dceřinou firmu německé Aerotech Peissenberg, výrobce leteckých motorů a plynových turbín, která patří do MT Aerospace v Augsburgu a je součástí skupiny OHB. V Klatovech se budou vyrábět a montovat pomocné motory, tedy urychlovací stupeň, který pomáhá vynést raketu na orbit. Sestavy z Klatov měří až dva metry, nosná raketa 80 metrů.</p>
      <p>"Pro začátek máme 25 zaměstnanců, pro finální produkci o třech směnách to bude na konci příštího roku 55 až 60 zaměstnanců ," řekl Dobeš. Firma vyrábí podle dodaných výkresů, ale speciální roboty a stroje, nejmodernější v Evropě, musí naprogramovat na konkrétní výrobu.</p>
      <figure>
        <img src="https://i3.cn.cz/3/1572620241_P201911010652501.jpg"/>
      </figure>
      <p>"Je to nejsofistikovanější výroba v naší průmyslové zóně," řekl starosta Klatov Rudolf Salvetr (ODS). Podle něj se už v sousedních starších prostorách sesterské firmy Aerotech podíleli místní na výrobě dílů do nosné rakety ARIANE 5. Podle Dobeše je šance, že by v Klatovech vzniklo vývojové centrum. "Kromě výroby kusů pro raketové nosiče chceme řešit i systémový inženýring," uvedl. Mělo by se tam přesouvat technologické know-how, firma má ještě tři hektary pro rozvoj.</p>
      <p>"ČR je velmi úspěšná v kosmických technologiích, ale také v aplikacích," uvedl ředitel odboru kosmických aktivit ministerstva dopravy Václav Kobera. Přes 40 firem v ČR se podle něj podílí na těchto aktivitách, které mají velký dopad na každodenní život - například telekomunikační, navigační a pozorovací družice.</p>
      <p>"Před 11 lety se Česká republika stala součástí Evropské kosmické agentury ESA," uvedl Kremlík. Díky ní se rozvíjí průmysl i inovační aktivity a jsme tak rychleji u technologií, které mění svět. Příští rok dává ČR do EAS 1,5 miliardy Kč a peníze se nám vracejí v podobě zakázek do průmyslu a dostávají republiku do mezinárodní spolupráce. Podle státní tajemnice pro EU Mileny Hrdinkové pracuje ročně agentura zhruba s pěti miliardami eur, o něž se soutěží.</p>
      <p>ESA dala na novou továrnu 15 milionů eur, zbytek mateřská firma. "Po dobu, kdy budou vyráběné díly ARIANE 6, bude budova v majetku agentury," uvedl Dobeš. Doufá, že se klatovská firma účastní dalších programů ESA. V sousedním závodě Aerotech, kde se montují části motorů letadel, se od roku 2014 vyráběly komponenty ARIANE 5. Po rozhodnutí vlády a ministerstva dopravy z roku 2016 o připojení do programu ARIANE 6 získala ATC Space smlouvu na vývoj a výrobu urychlovacích motorů.</p>
      <p>Václav Prokš dr</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739552"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T15:00:00+00:00"/>
    <meta property="og:title" content="อีกแล้ว!ชาร์จมือถือแล้วเล่นไปด้วย ไฟรั่วดูด'สาว17'ดับ"/>
    <meta property="og:description" content="เกิดเหตุอีกแล้ว 'สาว 17' เสียบชาร์จมือถือไปด้วยแล้วเล่นไปด้วย สุดท้ายถูกไฟดูดเซ่นชีวิต ตร.พบสายไฟเก่าเอาเทปพันหลายรอบ"/>
  </head>
  <body>
    <article>
      <h1>อีกแล้ว!ชาร์จมือถือแล้วเล่นไปด้วย ไฟรั่วดูด'สาว17'ดับ</h1>
      <address>
        <time datetime="2019-11-01T15:00:00+00:00">01 Nov 2019, 15:00</time>
      </address>
      <p>
        <b>เกิดเหตุอีกแล้ว "สาว 17" เสียบชาร์จมือถือไปด้วยแล้วเล่นไปด้วย สุดท้ายถูกไฟดูดเซ่นชีวิต ตร.พบสายไฟเก่าเอาเทปพันหลายรอบ</b>
      </p>
      <p>เมื่อวันที่ 1 พ.ย. ร.ต.อ.ขันติ เพียรสูงเนิน รอง สว.(สอบสวน) สภ.เมืองชัยภูมิ รับแจ้งมีเหตุเด็กสาวถูกไฟดูดเสียชีวิตภายในบ้านย่าน ต.ชีลอง อ.เมืองชัยภูมิ จึงรุดไปตรวจสอบกู้ภัยสว่างคุณธรรมชัยภูมิ และแพทย์ รพ.ชัยภูมิ พบศพ น.ส.ธนพร (สงวนนามสกุล) อายุ 17 ปี สภาพข้อมือขวามีรอยไหม้คล้ายถูกไฟฟ้าช๊อต<br/><br/>สอบสวน แม่ผู้ตาย อายุ 47 ปี เล่าว่า ตอนที่กลับมาจากที่ทำงานเห็นผิดสังเกตว่าลูกไม่ออกมารับแม่เหมือนทุกวันที่ผ่านมา  เพราะทุกครั้งที่แม่กลับถึงบ้าน ลูกสาวก็จะออกมาหาเป็นประจำ จึงเอะใจเข้าไปดูในห้องนอนของลูกที่อยู่ชั้นล่าง พบเพียงกองเสื้อผ้า ก่อนมองดูที่ข้างเตียง กระทั่งพบลูกนอนฟุบอยู่ข้างเตียงนอน จึงตรงไปอุ้มร่างลูกสาว แต่ก็ถึงกับสะดุ้ง เพราะลูกสาวถูกกระแสไฟฟ้าดูดเอาจนสะท้านไปทั้งตัว พอตั้งสติได้ก็รีบวิ่งไปดึงคัตเอาท์ลงก่อนมาดูลูกและพบว่าถูกไฟดูดเสียชีวิตนานแล้ว<br/><br/>ร.ต.อ.ขันติ ได้เข้าตรวจสอบในที่เกิดเหตุพบร่างรอยสายไฟที่เก่าและมีการซ่อมแซมโดยการเอาเทปกาวมาพันหลายรอบ ส่วนบริเวณขาเตียงนอนพบไฟฟ้าช๊อตจนเป็นรอยไหม้ คาดว่าผู้เสียชีวิตนำโทรศัพท์มาชาร์จบริเวณดังกล่าวแล้วเล่นมือถือไปด้วย ด้วยความที่สายไฟชำรุดจึงถูกไฟดูดเสียชีวิต สอบถามญาติไม่ติดใจการเสียชีวิต ก่อนมอบศพให้ไปบำเพ็ญกุศลต่อไป.<br/><br/> </p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/klaerne-du-ikke-trenger-a-vaske/71761250"/>
    <meta property="og:site_name" content="Dinside"/>
    <meta property="article:published_time" content="2019-11-01T15:00:00+00:00"/>
    <meta property="og:title" content="Klærne du ikke trenger å vaske"/>
    <meta property="og:description" content="Vil du spare tid, penger og miljøet, er disse tipsene geniale."/>
  </head>
  <body>
    <article>
      <h6 class="kicker">Selvrensende plagg</h6>
      <h1>Klærne du ikke trenger å vaske</h1>
      <h2>Vil du spare tid, penger og miljøet, er disse tipsene geniale.</h2>
      <address><time datetime="2019-11-01T15:00:00+00:00">01 Nov 2019, 15:00</time> by <a rel="author">Linn Merete Rognø</a></address>
      <p>Du kjenner deg sikkert igjen: endelig har du runda skittentøyskurven, vasket, tørket, brettet og lagt klærne i skap. Så går det to snaue dager, og skittentøyskurven er nok en gang stappfull.</p>
      <p>Det blir mye arbeid på en uke, og ikke minst mye strøm. Men mange av oss vasker unødvendig mye klær. For enkelte plagg trenger du faktisk ikke å vaske i det hele tatt!</p>
      <h3>Ull er selvrensende</h3>
      <p>Du har kanskje hørt at ull er selvrensende og dermed ikke trenger å vaskes så ofte?</p>
      <related>
        <a href="https://www.dinside.no/bolig/slik-fjerner-du-flekker-pa-dressen---noen-enkle-tips/60959374"/>
      </related>
      <p>Dette stemmer på en prikk, ifølge Ingun Grimstad Klepp, forskningsleder ved Statens institutt for forbruksforskning (Sifo). Ull har nemlig en fantastisk evne til å holde seg ren, og ikke minst luktfri:</p>
      <p>
        <b>- Ullvettregel nummer én er å henge plagget opp til lufting ute eller inne, og bruke igjen.</b>
      </p>
      <aside>Hvis du må vaske ull i maskin<br/>   •  Bruk vaskemiddel beregnet for ull.<br/>   •  Sett maskinen på ullprogram eller håndvaskprogram sentrifuger.<br/>   •  Når ullet er vasket, strekker du plagget tilbake i ønsket fasong før du henger det til tørk.<br/>   •  Er plagget tungt, kan du tørke det flatt, men ikke tørk ullplagg i solen.<br/><i>Kilde: «Lettstelt» / Ingun Grimstad Klepp, Tone Skårdal Tobiasson.</i></aside>
      <p>Det opplyser Klepp i boken «Lettstelt», som hun har skrevet sammen med Tone Skårdal Tobiasson, redaktør for NICE Fashion.</p>
      <p>I barnehagen er ullplagg et must på vinteren, og da skal det selvsagt litt til for at poden ikke skitner til klærne. Da nytter det ikke alltid å bare lufte plagget.</p>
      <p>
        <b>Du kan likevel slippe unna maskinvasken, sier Malin Skaar, leder Orkla forbrukerservice og ekspert på Plusstid.no:</b>
      </p>
      <p>- Er det for eksempel vond lukt under armene så kan du ta en håndvask på disse områdene fremfor å vaske hele plagget, tipser Skaar.</p>
      <p>Pass også på å fjerne flekker med en fuktig klut så fort de dukker opp, råder Grimstad Klepp. Deretter bør du henge ullplagget opp til lufting før du legger det pent inn igjen i garderoben:</p>
      <related>
        <a href="https://www.dinside.no/bolig/vaske--og-rengjoringstabbene-du-bor-unnga/67436468"/>
      </related>
      <p>- La ullklær få anledning til å hvile og hente seg inn igjen ved å ikke bruke samme plagget hele tiden over mange dager, tipser hun.</p>
      <h3>Ikke vask jeans</h3>
      <p>For å unngå at favorittjeansen din skal miste fasongen, bør du ikke vaske den i maskinen.</p>
      <aside>Hvis du må vaske jeans i maskin<br/>   •  Vask buksen vrengt, gjerne med glidelås igjen eller buksen kneppet.<br/>   •  Vask på lav temperatur.<br/>   •  Ikke bruk tørketrommel om det er elastan med i miksen.<br/><i>Kilde: «Lettstelt» / Ingun Grimstad Klepp, Tone Skårdal Tobiasson.</i></aside>
      <p>- Jeans kan du bruke mange ganger før vask, mener Skaar.</p>
      <p>
        <b>Flere fabrikanter og moteeksperter mener også at du<i> aldri </i>bør vaske jeans, i alle fall ikke det første året.</b>
      </p>
      <p>Synes du at det lukter vondt av jeansen, hjelper det å lufte den, særlig i kald luft:</p>
      <p>- Kulde er livsfarlig. Det kan vi utnytte til å drepe bakterier med. La tekstilet henge eller ligge utendørs, gjerne i noen timer. Fryseboksen er også et kaldt sted som kan tas i bruk, tipser Klepp.</p>
      <p>
        <b>Snø er et effektivt rengjøringsmiddel, ifølge eksperten.</b>
      </p>
      <related>
        <a href="https://www.dinside.no/bolig/heng-flekkene-i-sola/61286947"/>
      </related>
      <p>- Fuktig nysnø er best. Dra tekstilet gjennom snøen på begge sider. Fuktigheten i snøen vil trekke ut skitt. Børst deretter snøen av før du tar tekstilet inn i varmen, tipser hun.</p>
      <h3>Skinnplagg</h3>
      <p>Har du en skinnjakke eller kåpe, trenger du heller ikke å vaske den. Heng den i stedet ut en solskinnsdag på en kleshenger. Bruk en klesbørste, fjern rusk i lommer, støv, hår og alt som kan børstes av, tipser ekspertene.</p>
      <p>- En god del flekker lar seg også «smuldre opp» og kan børstes vekk, skriver Klepp i boken sin.</p>
      <aside>Hvis du må vaske skinn i maskin<br/>   •  Vask det på ullprogram.<br/>   •  Bruk spesialvaskemiddel som ikke tørker ut plagget.<br/>   •  Bruk lav hastighet på sentrifugen.<br/>   •  Bruker du tørketrommel, bruk laveste temperatur og en tennisball, da beholder skinnet mykheten.<br/><i>Kilde: «Lettstelt» / Ingun Grimstad Klepp, Tone Skårdal Tobiasson.</i></aside>
      <p>Har det kommet en tøffere flekk på skinnplagget, ikke gni, men forsøk å «riste av» så fort som mulig. Deretter kan du bruke en fuktet klut eller svamp forsiktig.</p>
      <p>
        <b>- Er det semsket skinn, er viskelær neste om ikke fuktet klut virker, deretter neglefil eller stål/gummibørste, råder Klepp.</b>
      </p>
      <p>- Er lukt problemet, luft skinnet. Heng jakken eller kåpen på en skikkelig henger som hjelper på formen. Om skinn, lær eller pels blir vått, må det lufttørkes i minst 24 timer før det eventuelt pakkes bort, legger eksperten til.</p>
      <h3>Tips</h3>
      <p>Skaar mener at mange «rydder» vekk klær ved å kaste de i skittentøyet fremfor å ta en vurdering på om plagget kan brukes en gang til.</p>
      <p>- Det kan være lurt å ha et system hjemme som gjør at du har et sted der du legger klær som kan brukes en gang til, dersom du ikke ønsker å putte de tilbake i skapet, avslutter hun.</p>
      <related>
        <a href="https://www.dinside.no/bolig/frukten-kan-redde-hvite-plagg-som-har-gulnet-i-vask/71540811"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/01/halalos-lovoldozes-egy-halloween-unnepsegen"/>
    <meta property="og:site_name" content="infostart"/>
    <meta property="article:published_time" content="2019-11-01T15:47:00+00:00"/>
    <meta property="og:title" content="Halálos lövöldözés egy Halloween-ünnepségen"/>
    <meta property="og:description" content="Legalább négy ember meghalt, négy megsebesült egy lövöldözésben, amely egy Halloween-ünnepségen történt a San Franciscó-i Bay Areában. Ugyancsak egy Halloween-ünnepségen legalább két embert megöltek Utah állam középső részén, egy hétéves kislányt pedig válságos állapotban szállítottak kórházba egy chicagói lövöldözés nyomán."/>
  </head>
  <body>
    <article>
      <h1>Halálos lövöldözés egy Halloween-ünnepségen</h1>
      <address><time datetime="2019-11-01T15:47:00+00:00">01 Nov 2019, 15:47</time> by <a rel="author">Infostart / MTI</a></address>
      <h3>Legalább négy ember meghalt, négy megsebesült egy lövöldözésben, amely egy Halloween-ünnepségen történt a San Franciscó-i Bay Areában. Ugyancsak egy Halloween-ünnepségen legalább két embert megöltek Utah állam középső részén, egy hétéves kislányt pedig válságos állapotban szállítottak kórházba egy chicagói lövöldözés nyomán.</h3>
      <p>A lövöldözés az Oaklandtől keletre található, mintegy 20 ezer lakosú Orinda városában történt egy olyan ünnepségen, amelyen több mint százan vettek részt - közölte az East Bay Times című napilappal David Cook rendőrfőnök. Elmondása szerint a rendőrség helyi idő szerint körülbelül csütörtök este háromnegyed 11-kor kaptak hívást az incidensről, és a helyszínre érkezve négy holttestet találtak.</p>
      <p>Az áldozatokról egyelőre nincsenek információk, a rendőrség vizsgálja a lövöldözés okait.</p>
      <p>Az AP amerikai hírügynökség megjegyzi, hogy a helyszín, ahol az ünnepséget tartották, egy jómódú környéken található. Az egyik helyi lakos, Chris Gade elmondta, hogy először lövéseket hallott, majd embereket látott sikítva elmenekülni a helyszínről.</p>
      <p>A KGO-TV által közzétett videofelvételen azt lehetett látni, amint embereket tesznek be mentőautóba, miközben mások elbicegtek a helyszínről.</p>
      <p>Mindeközben legalább két embert megöltek szintén egy Halloween-ünnepségen Utah állam középső részén, a hatóságok szerint kettős gyilkosságról van szó. A Duchesne megyei seriffhivatal alkalmazottjait helyi idő szerint péntek reggel hívták ki egy házhoz Roosevelt városának közelében, ahol két holttestre bukkantak, illetve tudomásukra jutott, hogy többen még a kiérkezésük előtt távoztak a helyszínről.</p>
      <p>A seriffhivatal nem közölte, hogyan ölték meg az áldozatokat, és a lehetséges motivációval kapcsolatban sem szolgált információval. A közlemény szerint a nyomozók jelenleg információkat gyűjtenek azokról, akik még a rendfenntartók kiérkezése előtt elhagyták a helyszínt.</p>
      <p>Szintén lövöldözés volt Chicagóban, ahol egy hétéves kislányt válságos állapotban szállítottak kórházba. Anthony Gugliemi rendőrségi szóvivő azt mondta, hogy a rendőrség feltételezése szerint bűnbandák közötti lövöldözésről volt szó, amelynek célpontja egy 30 éves bandatag volt, akit főbe lőttek. A jelmezt viselő kislány éppen az utcán sétált, amikor belekeveredett a tűzpárbajba. Gugliemi szerint állapota válságos, de stabil.</p>
    </article>
  </body>
</html>
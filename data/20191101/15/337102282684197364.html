<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%84%D8%A8%D9%86%D8%A7%D9%86-%D9%BE%D8%B3-%D8%A7%D8%B2-%D8%AF%D9%88-%D9%87%D9%81%D8%AA%D9%87-%D8%A7%D8%B9%D8%AA%D8%B1%D8%A7%D8%B6%D8%8C-%D8%B1%DB%8C%DB%8C%D8%B3%E2%80%8C%D8%AC%D9%85%D9%87%D9%88%D8%B1%DB%8C-%D9%88%D8%B9%D8%AF%D9%87%E2%80%8C%DB%8C-%D8%AA%D8%B4%DA%A9%DB%8C%D9%84-%D8%AF%D9%88%D9%84%D8%AA-%D8%AA%DA%A9%D9%86%D9%88%DA%A9%D8%B1%D8%A7%D8%AA-%D8%AF%D8%A7%D8%AF%D8%9B-%D8%A8%D8%A7%D9%86%DA%A9%E2%80%8C%D9%87%D8%A7-%D8%A8%D8%A7%D8%B2%DA%AF%D8%B4%D8%A7%DB%8C%DB%8C-%D8%B4%D8%AF%D9%86%D8%AF-20191101/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-01T15:22:09+00:00"/>
    <meta property="og:title" content="لبنان: پس از دو هفته اعتراض، رییس‌جمهوری وعده‌ی تشکیل دولت تکنوکرات داد؛ بانک‌ها بازگشایی شدند"/>
    <meta property="og:description" content="بانک‌های لبنان، پس از دو هفته تعطیلی، بدلیل اعتراضات گسترده، فعالیت خود را از صبح جمعه اول نوامبر/۱۰ آبان، از سر گرفتند. میشل عون، رییس‌جمهوری لبنان، شامگاه پنج‌شنبه وعده داد تا هر چه سریعتر دولت تکنوکرات لبنان تشکیل شود. سعد حریری، دو روز پیش، در..."/>
  </head>
  <body>
    <article>
      <h1>لبنان: پس از دو هفته اعتراض، رییس‌جمهوری وعده‌ی تشکیل دولت تکنوکرات داد؛ بانک‌ها بازگشایی شدند</h1>
      <address>
        <time datetime="2019-11-01T15:22:09+00:00">01 Nov 2019, 15:22</time>
      </address>
      <p>
        <b>بانک‌های لبنان، پس از دو هفته تعطیلی، بدلیل اعتراضات گسترده، فعالیت خود را از صبح جمعه اول نوامبر/۱۰ آبان، از سر گرفتند. میشل عون، رییس‌جمهوری لبنان، شامگاه پنج‌شنبه وعده داد تا هر چه سریعتر دولت تکنوکرات لبنان تشکیل شود. سعد حریری، دو روز پیش، در پاسخ به اعتراضات گسترده در لبنان از مقام نخست‌وزیری کناره‌گیری کرد.</b>
      </p>
      <p>در پی بازگشایی بانک‌های لبنان، که حدود دو هفته بدلیل اعتراضات گسترده در این کشور تعطیل بودند، برخی گزارش‌ها هم حاکی از آن است که آرامش هم به لبنان بازگشته و به‌ویژه در شهر طرابلس وضعیت عادی برقرار شده است.</p>
      <p>از ساعات اولیه صبح جمعه، صف طویلی در برابر شعبه‌های بانک‌ها تشکیل شده است.</p>
      <p>میشل عون، رییس‌جمهوری لبنان، روز پنج‌شنبه نهم آبان / ۳۰ اکتبر، در پی کناره‌گیری سعد حریری از مقام نخست‌وزیری، از تشکیل دولت تکنوکرات جدید در لبنان که بیش از وابستگی‌های سیاسی، حزبی و جناحی، مبتنی بر انتخاب وزیران و بر أساس توانایی و تخصص آنان خواهد بود، تاکید کرد.</p>
      <p>میشل عون، که همزمان با سومین سال تصدی مقام ریاست‌جمهوری لبنان سخن می‌گفت، تصریح کرد: در دوران ریاست‌جمهوری خود بر لبنان، خود را به اجرای سند وحدت ملی، مبارزه با فساد و برگزاری انتخابات عادلانه ملزم کرده بودم.</p>
      <p>لبنان، در سه هفته گذشته، صحنه اعتراضات گسترده مردم علیه فساد و مشکلات اقتصادی و اجتماعی بود. اکنون میشل عون اذعان می‌کند که با وجود تلاش برای اجراء اقدامات و إصلاحات اقتصادی، نتایج مطلوب و مورد انتظار حاصل نشده است.</p>
      <p>میشل عون، جوانان معترض لبنان را خطاب قرار داد و گفت: به شما می‌گویم که توانستید صدایتان را که خواهان دولت مورد اعتماد است به گوش دولتمردان برسانید.</p>
      <p>به محض به پایان رسیدن سخنان میشل عون، لبنانی‌های معترض با تجمع در مرکز شهر بیروت شعار "همه یعنی همه" و "مردم خواستار سرنگونی رژیم" را سر دادند.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/01/ket-ujabb-gyikfajt-fedeztek-fel-a-galapagos-szigeteken"/>
    <meta property="og:site_name" content="infostart"/>
    <meta property="article:published_time" content="2019-11-01T15:04:00+00:00"/>
    <meta property="og:title" content="Két újabb gyíkfajt fedeztek fel a Galápagos-szigeteken"/>
    <meta property="og:description" content="A kutatók Isabela-sziget két vulkánján azonosították az eddig ismeretlen gekkókat."/>
  </head>
  <body>
    <article>
      <h1>Két újabb gyíkfajt fedeztek fel a Galápagos-szigeteken</h1>
      <address><time datetime="2019-11-01T15:04:00+00:00">01 Nov 2019, 15:04</time> by <a rel="author">Infostart / MTI</a></address>
      <h3>A kutatók Isabela-sziget két vulkánján azonosították az eddig ismeretlen gekkókat.</h3>
      <p>Két újabb gekkófélét fedeztek fel amerikai kutatók az óriásteknősökről híres Galápagos-szigeteken.</p>
      <p>A Phyllodactylus andysabini nevű gekkót a Wolf-vulkán lejtőin találták, a Phyllodactylus simpsoni bölcsőjének helyét pedig a Darwin-vulkánon határozták meg, bár ez utóbbi faj elterjedt Isabela-sziget egészén, sőt megtalálható a Fernandina-szigeten is.</p>
      <figure>
        <iframe data-src="https://twitter.com/Vetitude/status/1190164072572104704?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A korábban ismeretlen gyíkokat genetikai úton azonosították két amerikai szervezet, a Tropical Herping és a Galapagos Conservancy, valamint a Galápagos-szigeteki Nemzeti Park kutatói.</p>
      <p>Az újonnan felfedezett fajokat - további 56, az Ecuadorhoz tartozó szigetcsoporton honos hüllőfajjal együtt - csütörtökön publikált könyvükben írják le a tudósok.</p>
      <p>A Galápagos a világ bizonyára legjobban tanulmányozott szigetcsoportja, mégis szinte naponta lep meg bennünket új felfedezésekkel - hangoztatta a nemzeti park igazgatója, Jorge Carrion.</p>
      <p>A szigetcsoport Ecuador partjaitól mintegy 1000 kilométerre terül el a Csendes-óceánon.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/pomorze,42/szczecin-pozar-kamienicy-trzy-osoby-nie-zyja,982193.html"/>
    <meta property="og:site_name" content="TVN24"/>
    <meta property="article:published_time" content="2019-11-01T15:28:00+00:00"/>
    <meta property="og:title" content="Pożar kamienicy w Szczecinie. Trzy osoby nie żyją"/>
    <meta property="og:description" content="Podczas gaszenia pożaru kamienicy w centrum Szczecina strażacy znaleźli trzy osoby. Niestety nie udało się ich uratować. Dwie inne osoby podtruły się dymem. Trwa akcja służb. Prokuratura wszczęła p..."/>
  </head>
  <body>
    <article>
      <h1>Pożar kamienicy w Szczecinie. Trzy osoby nie żyją</h1>
      <address><time datetime="2019-11-01T15:28:00+00:00">01 Nov 2019, 15:28</time> by <a rel="author">MAK/pm</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/ef1c44eb-428d-48b7-91f6-b1775464ab4b-480p.mp4"/>
        <figcaption>Pożar kamienicy w Szczecinie<cite>Foto: tvn24 | Video: tvn24</cite></figcaption>
      </figure>
      <h3>Podczas gaszenia pożaru kamienicy w centrum Szczecina strażacy znaleźli trzy osoby. Niestety nie udało się ich uratować. Dwie inne osoby podtruły się dymem. Trwa akcja służb. Prokuratura wszczęła postępowanie.</h3>
      <related>
        <a href="https://www.tvn24.pl/wiadomosci-z-kraju,3/ta-sama-przyczyna-smierci-wstepne-wyniki-sekcji-zwlok-matki-i-jej-corek,981728.html"/>
      </related>
      <p>Pożar wybuchł w mieszkaniu na drugim piętrze kamienicy przy ulicy Małkowskiego w Szczecinie. Straż pożarna dostała informację o pożarze po godzinie 13 w piątek.</p>
      <p>- Po dostaniu się do pomieszczeń i opanowaniu rozprzestrzeniającego się ognia strażacy stwierdzili, że trzy osoby nie żyją - mówił na antenie TVN24 młodszy  kapitan Tomasz Kubiak, rzecznik prasowy komendanta wojewódzkiego PSP w Szczecinie.</p>
      <h3>Ewakuacja</h3>
      <p>Jak ustalił reporter TVN24 Sebastian Napieraj, ofiary to małżeństwo, które zginęło w mieszkaniu i około 30-letnia kobieta, którą znaleziono na klatce schodowej.</p>
      <p>Kubiak dodał, że dwie inne osoby podtruły się dymem.</p>
      <p>30 osób zostało ewakuowanych ze swoich mieszkań. Przebywają obecnie w autobusach, ale - jak zapewnił prezydent Szczecina Piotr Krzystek - są już przygotowane hotele dla tych, którzy nie mają gdzie spędzić nocy.</p>
      <p>- Dla  rodzin, które pozbawione są możliwości przebywania w budynku, zabezpieczamy możliwość spędzenia nocy kolejnej, a być może większej ilości nocy w hotelach - mówił Krzystek przed budynkiem.</p>
      <p>Dodał, że jeśli będzie taka potrzeba, miasto zapewni także lokale zastępcze osobom, które straciły mieszkania. - Spalone jest jedno mieszkanie i uszkodzone trzy - wyjaśnił.</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/v/6f2688a5fce7d48c8d19762b88c32c3b/084be5db-0382-44ab-83c0-90027299b60e/S/000.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>"Wszystko wybuchło. Straszne zadymienie"<cite>Wideo: tvn24</cite></figcaption>
      </figure>
      <h3>Sprawę bada prokuratura</h3>
      <p>Pożar jest już opanowany, ale cały czas trwa akcja służb. Na miejscu jest pięć zastępów straży pożarnej.</p>
      <p>Joanna Biranowska-Sochalska z Prokuratury Okręgowej w Szczecinie poinformowała, że Prokuratura Rejonowa Szczecin Śródmieście wszczęła postępowanie.</p>
      <p>- Postępowanie jest prowadzone w kierunku podejrzenia sprowadzenia zdarzenia zagrażającego życiu i zdrowiu wielu osób, mającego postać pożaru - przekazała.</p>
      <p>Grozi za to do 10 lat więzienia.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/4d4a346b-1d34-4a58-b219-5fbadca7a5e2.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Pożar kamienicy w Szczecinie<cite>Źródło: Mapy Google, tvn24.pl</cite></figcaption>
      </figure>
      <p>
        <i>
          <b>Jeśli chcielibyście nas zainteresować tematem związanym z Waszym regionem - czekamy na Wasze sygnały/materiały. Piszcie na <a href="mailto:Kontakt24@tvn.pl">Kontakt24@tvn.pl</a>.</b>
        </i>
      </p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/matka-i-corki-zginely-w-pozarze-61-letni-mezczyzna-aresztowany,981259.html"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/izvanredno-polozhenie-v-delhi-zaradi-zamarsjavaneto-na-vazduha.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T15:12:00+00:00"/>
    <meta property="og:title" content="Извънредно положение в Делхи заради замърсяването на въздуха"/>
    <meta property="og:description" content="Временно се спират строителните дейности в района на града, за да се намалят нивата на прахово замърсяване"/>
  </head>
  <body>
    <article>
      <h1>Извънредно положение в Делхи заради замърсяването на въздуха</h1>
      <h2>Временно се спират строителните дейности в района на града, за да се намалят нивата на прахово замърсяване</h2>
      <address>
        <time datetime="2019-11-01T15:12:00+00:00">01 Nov 2019, 15:12</time>
      </address>
      <p>Делхи обяви извънредно положение заради замърсяването на въздуха, като училищата в индийската столица излязоха във ваканция до 5 ноември, съобщи "Асошиейтед прес".</p>
      <p>Временно се спират строителните дейности в района на града, за да се намалят нивата на прахово замърсяване.</p>
      <p>Замърсяването на въздуха в Делхи винаги достига върхови нива около 1 ноември заради комбинацията от смог от фойерверките по време на хиндуистки фестивал и горенето на стърнища в селскостопанските райони в съседни щати.</p>
      <figure>
        <img src="https://img.bg.sof.cmestatic.com/media/images/640x/Nov2019/2112011520.jpg"/>
        <figcaption>Снимка: EPA</figcaption>
      </figure>
      <p>Посолството на САЩ в Индия отчита днес ниво на фините прахови частици във въздуха, което надвишава деветкратно нормите, определени за допустими от Световната здравна организация. При такива равнища се препоръчва на хората да не излизат на открито, защото това е опасно за здравето.</p>
      <p>От понеделник в Делхи ще се въведат ограничения за движението на автомобили, които ще останат в сила две седмици. Хората ще могат да шофират личните си автомобили от 4 до 15 ноември през ден, в зависимост от това дали са с четни или нечетни регистрационни номера.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543906.html/%D9%82%D8%AF%D8%B1%D8%AA-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%AD%D8%A7%D9%84-%D8%A7%D9%81%D9%88%D9%84-%D8%A7%D8%B3%D8%AA-%D8%A8%D8%B1%D8%A7%DB%8C-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%AA%D9%87%D8%AF%DB%8C%D8%AF%D8%A7%D8%AA-%D8%AF%D8%B4%D9%85%D9%86--%D8%B5%D9%86%D8%B9%D8%AA-%D9%88-%DA%A9%D8%B4%D8%A7%D9%88%D8%B1%D8%B2%DB%8C-%D8%B1%D8%A7-%D8%B1%D9%88%D9%86%D9%82-%D8%AF%D9%87%DB%8C%D9%85-%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C--%D9%85%D8%B9%D8%A7%D8%AF%D9%84%D8%A7%D8%AA-%D8%AF%D9%86%DB%8C%D8%A7-%D8%B1%D8%A7-%D8%AA%D8%BA%DB%8C%DB%8C%D8%B1-%D8%AF%D8%A7%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T15:51:00+00:00"/>
    <meta property="og:title" content="قدرت آمریکا در حال افول است/برای مقابله با تهدیدات دشمن، صنعت و کشاورزی را رونق دهیم/انقلاب اسلامی، معادلات دنیا را تغییر داد"/>
    <meta property="og:description" content="ائمه جمعه خراسان شمالی در خطبه های این هفته نماز جمعه خراسان شمالی سیزدهم آبان ماه سالروز مبارزه با استکبار جهانی و آغاز ولایت امام زمان (عج) را مهمترین محور سخنان خود قرار دادند."/>
  </head>
  <body>
    <article>
      <h1>قدرت آمریکا در حال افول است/برای مقابله با تهدیدات دشمن، صنعت و کشاورزی را رونق دهیم/انقلاب اسلامی، معادلات دنیا را تغییر داد</h1>
      <h2>در خطبه های نماز جمعه خراسان شمالی عنوان شد؛</h2>
      <address>
        <time datetime="2019-11-01T15:51:00+00:00">01 Nov 2019, 15:51</time>
      </address>
      <p>ائمه جمعه خراسان شمالی در خطبه های این هفته نماز جمعه خراسان شمالی سیزدهم آبان ماه سالروز مبارزه با استکبار جهانی و آغاز ولایت امام زمان (عج) را مهمترین محور سخنان خود قرار دادند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://atraknews.com/"> عصر اترک</a>،امام جمعه بجنورد با اشاره به شکست آمریکا در برابر جبهه مقاومت گفت:  قدرت آمریکا در حال افول است و دخالت در مسائل داخلی کشورهای منطقه، نشانه های شکست آن است.</p>
      <p>حجت الاسلام والمسلمین ابوالقاسم یعقوبی، امام جمعه بجنورد در خطبه های نماز جمعه این هفته بجنورد در محل مصلی امام خمینی (ره) اظهارکرد: جبهه مقاومت هم اکنون آمریکا و استکبار را خانه نشین کرده است.</p>
      <p>حجت الاسلام یعقوبی با اشاره به فرارسیدن سیزدهم آبان و سالروز تسخیر لانه جاسوسی توسط دانشجویان پیرو خط امام افزود:  13 آبان ضربه ای سخت برای آمریکا بود که پس از این واقعه آمریکا نتوانست قد راست کند.</p>
      <p>وی همچنین شهادت شماری از دانش آموزان به دست رژیم طاغوت و تبعید امام راحل در اعتراض به قانون کاپیتولاسیون نیروهای نظامی آمریکا در کشور را از دیگر اتفاقات این روز برشمرد و بر حضور پرشور مردم در راهپیمایی روز سیزدهم آبان و روز استکبار ستیزی تاکید کرد.</p>
      <p>نماینده ولی فقیه در خراسان شمالی با اشاره به درپیش بودن روز شهادت امام حسن عسکری (ع) و آغاز ولایت امام زمان (عج) گفت: شهادت این امام همام یکی از وقایع مهم تاریخ اسلام است زیراکه دشمنان با تحت فشار قرار گذاشتن این امام تلاش داشتند تا آن چه پیامبر اسلام در مورد جانشین ایشان و آینده اسلام گفته تحقق پیدا نکند.</p>
      <p>حجت الاسلام یعقوبی با بیان اینکه امام زمان(عج) متمم دین پیامیر اسلام(ص) است، تصریح کرد: مردم آگاه باشند که آینده دین اسلام روشن است چراکه مکتب ما کوثر است و رو به گسترش است و سایر مکتب ها، ابتر هستند و از بین می روند.</p>
      <p>نماینده ولی فقیه در خراسان شمالی در بخش دیگری از خطبه های نماز جمعه به هفته پدافند غیر عامل اشاره کرد و گفت: همان طور که در جبهه ها باید مراقب تهدید دشمنان باشیم باید در زندگی روزمره هم مراقب دشمنانی باشیم که سعی در ضربه زدن به اسلام و کشور می کنند و داشتن زندگی سالم پدافند غیر عامل است.</p>
      <p>وی افزود: باید کشاورزی و صنعت را رونق دهیم تا در مقابل تحریم و تهدید دشمنان ضربه ناپذیر باشیم و در حوزه های اجتماعی برنامه های درستی داشته باشیم تا دشمنان نتوانند به ما خدشه ای وارد کنند.</p>
      <p>وی با اشاره به روز وقف نیز اظهار کرد: وقف، موقت را به ابدیت تبدیل می کند، وقف کاری می کند که حساب ها مسدود نشوند بلکه حساب ها افتتاح می شوند.</p>
      <p> </p>
      <p>
        <b> انقلاب اسلامی، معادلات دنیا را تغییر داد</b>
      </p>
      <p>امام جمعه موقت جاجرم با اشاره به اینکه انقلاب اسلامی ایران باعث شد شیعیان جهان عزتمند شوند، گفت: راز عظمت جمهوری اسلامی ایران به خاطر این بود که معادلات دنیا را تغیر داد و در دنیا این انقلاب تاثیرگذار بود.</p>
      <p> به گزارش عصر اترک از جاجرم، حجت الاسلام مقصودی، امام جمعه موقت جاجرم در خطبه های این هفته جاجرم ضمن اشاره به ویژگی های حکومت جهانی حضرت مهدی (عج) اظهارکرد:  امام زمان(عج) با ظهورش جهان را پر از عدل و داد می کند و دین پیامبر را احیا می کند.</p>
      <p>حجت الاسلام مقصودی افزود: یاران امام غائب باید خودشان را آماده ظهور حضرت ولی عصر کنند و برای این مهم تنها دعا خواندن کافی نیست.</p>
      <p>وی ضمن اشاره به 13 آبان، روز ملی مبارزه با استکبار جهانی گفت: تمام فعالیت های دشمن از زمان تبعید امام خمینی این بود که نگذارند انقلاب اسلامی شکل بگیرد و فتنه های مختلفی را راه انداختند که به فضل الهی همه خنثی شد.</p>
      <p>وی با اشاره به اینکه انقلاب اسلامی ایران باعث شد شیعیان جهان عزتمند شوند گفت: راز عظمت جمهوری اسلامی ایران به خاطر این بود که معادلات دنیا را تغیر داد و در دنیا این انقلاب تاثیرگذار بود.</p>
      <p>انتهای پیام/ </p>
      <p> </p>
      <p> </p>
    </article>
  </body>
</html>
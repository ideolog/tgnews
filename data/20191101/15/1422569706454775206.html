<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motor.ara.cat/novetats/bici-electrica-nomes-canviant-roda_0_2324767596.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T15:27:22+00:00"/>
    <meta property="og:title" content="Com puc transformar la meva bici en una bici elèctrica només canviant una roda?"/>
    <meta property="og:description" content="E-Rim és un sistema que permet convertir qualsevol bicicleta normal en una elèctrica només canviant una roda"/>
  </head>
  <body>
    <article>
      <h1>Com puc transformar la meva bici en una bici elèctrica només canviant una roda?</h1>
      <h2>E-Rim és un sistema que permet convertir qualsevol bicicleta normal en una elèctrica només canviant una roda</h2>
      <address><time datetime="2019-11-01T15:27:22+00:00">01 Nov 2019, 15:27</time> by <a rel="author">Ara Motor</a></address>
      <p>Les bicicletes elèctriques són una alternativa interessant de mobilitat i oci cada cop més popular al nostre país, però a molts ciclistes no els acaba de convèncer haver de substituir la seva bicicleta per una de nova.</p>
      <p>E-Rim és un sistema que permet no haver de comprar una bici nova i convertir la nostra bicicleta convencional en una d’elèctrica en pocs minuts. La idea és senzilla: una roda davantera que incorpora un motor elèctric al seu eix, associat a un controlador al manillar i unes bateries que li permeten assolir <b>autonomies de fins a 45 quilòmetres</b>, que es pot carregar en menys de tres hores i que també incorpora un sistema de frenada regenerativa que aprofita l’energia cinètica en les frenades i les acceleracions per carregar la bateria.</p>
      <figure>
        <iframe src="https://www.youtube.com/embed/uj1C60NiTMA" width="640" height="360" data-service="Youtube" scrolling="no"/>
      </figure>
      <p>El sistema es pot encendre i apagar mitjançant un botó. Entra en funcionament quan la bicicleta circula a una velocitat igual o superior als 6 km/h i <b>s’apaga quan la bicicleta supera els 25 km/h</b>.</p>
      <figure>
        <img src="https://motor.ara.cat/2019/10/13/imatges/E-Rim-adaptar-qualsevol-neumatic-forquilla_2324777605_66553356_532x459.jpg"/>
        <figcaption>E-Rim es pot adaptar a gairebé qualsevol neumàtic i forquilla ​</figcaption>
      </figure>
      <p>Gràcies al sistema E-Rim és possible obtenir una <b>assistència del 80% en la pedalada</b>, cosa que permet arribar a la feina sense haver de suar gaire en els mesos més calorosos de l’any o democratitzar les dues rodes entre les persones amb dolors d’esquena o asma, entre altres. De fet, el fundador d’E-Rim és un esportista de triatló nord-americà que va idear el sistema quan a la seva companya li van diagnosticar càncer, cosa que l’obligava a retirar-se momentàniament dels entrenaments a l’aire lliure. Gràcies a aquest sistema la seva companya va poder seguir entrenant-se a un ritme moderat durant el procés de superació de la malaltia.</p>
      <p>El sistema E-Rim té un <b>preu de 450 euros</b>, però el fabricant està fent una campanya de micromecenatge per intentar abaratir els costos de producció i distribució i poder abaratir aquest invent.</p>
    </article>
  </body>
</html>
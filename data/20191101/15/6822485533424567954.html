<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980810077.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-01T15:22:00+00:00"/>
    <meta property="og:title" content="معاون وزیر نیرو: می‌توانیم نیاز برقی عراق را برطرف کنیم"/>
    <meta property="og:description" content="همایون حائری در گفت و گو با فارس در پاسخ به این سوال که دلیل تعلل طرف عراقی برای امضای قرارداد بعد از گذشت 9 ماه از امضای تفاهمنامه با عراق برای بازسازی و کاهش تلفات برق این کشور چیست گفت: در حال انجام مقدمات برای امضای قرارداد با طرف عراقی هستیم و اینکه تعللی از سمت عراقی ها وجود دارد صحت ندارد."/>
  </head>
  <body>
    <article>
      <h1>معاون وزیر نیرو: می‌توانیم نیاز برقی عراق را برطرف کنیم</h1>
      <address>
        <time datetime="2019-11-01T15:22:00+00:00">01 Nov 2019, 15:22</time>
      </address>
      <p>معاون وزیر نیرو در امور برق و انرژی با بیان اینکه در حال حاضر ۱۲۰۰ مگاوات برق به عراق صادر می شود گفت: تفاهمنامه سه ساله با عراق برای بازسازی نیروگاه و کاهش تلفات برق عراق بزودی به مرحله امضای قرارداد می رسد.</p>
      <p>همایون حائری در گفت و گو با فارس در پاسخ به این سوال که دلیل تعلل طرف عراقی برای امضای قرارداد بعد از گذشت 9 ماه از امضای تفاهمنامه با عراق برای بازسازی و کاهش تلفات برق این کشور چیست گفت: در حال انجام مقدمات برای امضای قرارداد با طرف عراقی هستیم و اینکه تعللی از سمت عراقی ها وجود دارد صحت ندارد.</p>
      <p>وی با بیان اینکه این اقدام یک اقدام بسیار بزرگی است و اتفاقا طرف عراقی هم در حال انجام مقدمات آغاز این برنامه است اظهار داشت: ورود هیات عراقی و معاون وزیر برق عراق که چند روزی است در ایران هستند نشان می دهد آنها برای آغاز و اجرایی شدن تفاهمنامه مصر هستند.</p>
      <p>حائری در پاسخ به این سوال که میزان فروش برق ایران در حال حاضر به عراق چقدر است گفت:در حال حاضر حدود 1200 مگاوات به عراق برق صادر می شود و طرف عراقی هر چقدر که نیاز داشته باشد ما می توانیم برق به آنها صادر کنیم.</p>
      <p>به گزارش فارس،در بهمن ماه سال گذشته در سفر لویی الخطیب وزیر برق عراق به ایران و در دیدار با اردکانیان وزیر نیرو تفاهمنامه همکاری سه ساله ای با صنعت برق ایران امضاء شد.</p>
      <p>در آن دیدار قرارداد یک ساله استمرار صادرات برق ایران امضاء شد. تفاهمنامه سه ساله زمینه‌های متنوعی از فعالیت‌ها از جمله بازسازی نیروگاه برق، احداث شرکتهای مشترک و کاهش تلفات برق عراق را در برمی گرفت.</p>
      <p>از امضای این تفاهمنامه 9 ماه می گذرد اما هنوز قرارداد آن امضاء نشده و برنامه سه ساله آغاز و اجرایی نشده است.</p>
      <p>به گفته برزی مهر نایب رییس سندیکای صنعت برق از سوی عراقی ها برای امضای قرارداد و اجرایی شدن این برنامه تعلل وجود دارد.</p>
    </article>
  </body>
</html>
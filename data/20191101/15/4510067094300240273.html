<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/reorganizari-majore-la-centrul-oncologic-din-oradea-pacientii-au-la-dispozitie-de-trei-ori-mai-multi-medici-pentru-consultatii-iar-chimioterapia-va-fi-facuta-la-pat-nu-pe-scaune-152499.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-01T15:27:00+00:00"/>
    <meta property="og:title" content="Reorganizări majore la Centrul Oncologic din Oradea: Pacienţii au la dispoziţie de trei ori mai mulţi medici pentru consultaţii, iar chimioterapia va fi făcută la pat, nu pe scaune"/>
    <meta property="og:description" content="Bolnavii oncologici din Bihor, dar şi din alte judeţe, care se adresează Centrului Oncologic din Oradea au condiţii mai bune pentru consultaţii şi tratamente la această unitate. Începând de vineri, pacienţii vor fi consultaţi nu de doi, ci de şase medici în fiecare zi, iar cei care fac chimioterapie nu vor mai sta pe scaune în timpul procedurilor, ci în saloane cu paturi, putând fi însoţiţi de membri ai familiilor."/>
  </head>
  <body>
    <article>
      <h1>Reorganizări majore la Centrul Oncologic din Oradea: Pacienţii au la dispoziţie de trei ori mai mulţi medici pentru consultaţii, iar chimioterapia va fi făcută la pat, nu pe scaune</h1>
      <address><time datetime="2019-11-01T15:27:00+00:00">01 Nov 2019, 15:27</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <figure>
        <img src="https://cdn.ebihoreanul.ro/static/gallery_big/tratament_Oncologie_01112019.JPG"/>
        <figcaption>Pacienţii oncologici internaţi în regim de spitalizare de zi, care erau trataţi câte 32 într-o singură sală, vor fi trataţi de acum în condiţii mult mai confortabile, doi într-un salon</figcaption>
      </figure>
      <p>
        <b>Conducerea Spitalului Municipal Dr. Gavril Curteanu a anunţat vineri, printr-un comunicat, că începând din această zi Centrul Oncologic din Oradea „este organizat la dispoziţia pacientului”, în beneficiul căruia a fost pusă în practică o restructurare a unităţii.</b>
      </p>
      <p>
        <b>Servicii şi confort sporite</b>
      </p>
      <p>Potrivit informaţiilor transmise, parterul Corpului C al Centrului Oncologic este destinat exclusiv, din 1 noiembrie, funcţiunilor de Registratură medicală, Registrului de cancer şi cabinetelor medicale de Oncologie, Radioterapie şi Hematologie.</p>
      <p>Numărul acestor cabinete medicale (ambulatoriu) a fost triplat, astfel că în loc de două cabinete, la dispoziţia pacienţilor se află de acum şase cabinete, cu program de lucru zilnic între orele 11.00 – 13.00, la care bolnavii îşi pot face programări din timp.</p>
      <p>Pe de altă parte, etajul I al Corpului C al Centrului Oncologic este destinat, tot de vineri, şi tot exclusiv, pentru spitalizarea de zi în cele trei specialităţi - Oncologie, Radioterapie şi Hematologie -, cu 17 saloane a câte două paturi şi unul cu un pat, fiecare cu grup sanitar propriu, tot la acest nivel al clădirii funcţionând o sală de tratamente, un punct de recoltare, o sală de consultaţie, cabinete medicale şi sală pentru asistente medicale.</p>
      <p>Din cele 35 de paturi, 20 de paturi (adică 10 saloane) sunt pentru Chimioterapie, 10 paturi (5 saloane) sunt pentru Radioterapie, iar 5 paturi (3 saloane) pentru Hematologie.</p>
      <p>De la înfiinţarea Centrului Oncologic şi până vineri, pacienţii internaţi în regim de spitalizare de zi erau trataţi câte 32 într-o singură sală, pe scaune asemănătoare celor de la centrul de transfuzii, însă de acum vor avea condiţii mai confortabile şi mai multă intimitate, urmând să stea câte doi într-un salon, întinşi pe paturi, pe durata procedurilor medicale.</p>
      <p>La etajul al doilea funcţionează Secţia de Oncologie cu 35 paturi (17 saloane cu câte două paturi şi unul cu un pat, toate cu grup sanitar propriu), la etajul III Secţia de Hematologie, iar la ultimul, al patrulea, Secţia de Radioterapie.</p>
      <p>
        <b>Economie la cheltuieli</b>
      </p>
      <p>Pe de altă parte, tot de vineri, 1 noiembrie, Spitalul Municipal utilizează un nou soft medical, achiziţionat, potrivit datelor comunicate de instituţie, la jumătate din suma cheltuită în ultimii 7 ani pentru programul informatic de evidenţiere şi gestionare a pacienţilor şi serviciilor medicale furnizate acestora.</p>
      <p>Punerea în funcţiune a noului soft a creat, însă, şi sincope în activitate. <i>„</i>Trecerea la noul soft medical a creat involuntar un disconfort în primirea și înregistrarea pacienților, în primele ore ale dimineții. Din păcate, această procedură de trecere a spitalului public pe noul soft se suprapune nepotrivit pe o disfuncționalitate a softului SIUI al CNAS”, se arată în comunicatul spitalului, a cărui conducere transmite că „asigurăm pacienții și aparținătorii de prioritizarea interesului pentru pacient și de respect față de cheltuirea banului public”.</p>
      <p>Contactat de <b>BIHOREANUL </b>pentru a explica ce probleme a creat trecerea la noul soft medical, managerul Dacian Foncea a explicat că a fost vorba despre „probleme de compatibilizare între programul informatic achiziţionat şi baza de date a spitalului”, probleme care au avut ca efect întârzierea unor înregistrări ale procedurilor medicale, precum şi reprogramarea pe luni, 4 noiembrie, a unor proceduri solicitate vineri.</p>
      <p>„Vechiul soft, furnizat şi întreţinut de o firmă din Bucureşti, ne costa 36.000 lei pe lună, am organizat mai multe proceduri de achiziţii pentru scăderea acestui cost, iar ultima procedură a fost câştigată de o firmă din Sibiu la 15.000 lei pe lună”, a explicat Foncea de ce a fost înlocuit programul informatic folosit din 2012 până joi, 31 octombrie.</p>
    </article>
  </body>
</html>
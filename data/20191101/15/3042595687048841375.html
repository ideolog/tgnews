<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/jeg-vil-si-unnskyld/71774144"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T15:49:34+00:00"/>
    <meta property="og:title" content="- Jeg vil si unnskyld"/>
    <meta property="og:description" content="Statsminister Erna Solberg (H) sier unnskyld til ofrene for Nav-skandalen og lover å rydde opp."/>
  </head>
  <body>
    <article>
      <h1>- Jeg vil si unnskyld</h1>
      <h2>Statsminister Erna Solberg (H) sier unnskyld til ofrene for Nav-skandalen og lover å rydde opp.</h2>
      <address><time datetime="2019-11-01T15:49:34+00:00">01 Nov 2019, 15:49</time> by <a rel="author">Mats Rønning</a></address>
      <p>- Dette er noe som ikke skulle ha skjedd. Vi skulle ha fulgt det EU-regelverket som var. Her det folk som har lidd overlast. Det er dypt trist, sier Erna Solberg til Dagbladet.</p>
      <p>- Nå skal vi rydde opp. Det er folk som har opplevd å ha blitt stemplet som kriminelle og trygdesvindlere som etter regelverket ikke er det. Det skal vi altså rydde opp i.</p>
      <p>
        <i>- Vil du si unnskyld til disse ofrene?</i>
      </p>
      <p>
        <b>- Ja, jeg vil si unnskyld for at vi ikke har gjort de endringene som burde ha vært gjort, sier statsministeren.</b>
      </p>
      <h3>Frykter for arbeidslinja</h3>
      <p>Erna Solberg understreker at regjeringen har fulgt Stortingets vilje i denne saken og viser til at det er EU-regelverket som er utfordringen.</p>
      <p>- Vi skal følge EUs regelverk. Men vi må ikke glemme at det det norske Storting i utgangspunktet har ment at du ikke skal kunne ta med deg disse pengene. Det er EU som har endret regelverket, ikke norske politikere, sier hun.</p>
      <p>
        <b>Solberg mener det er mulig å forene hensynet til arbeidslinja med den nye praksisen som følger i kjølvannet av Nav-skandalen og tror ikke EU-regelverket vil føre til økt trygdeflukt.</b>
      </p>
      <p>- Vi er opptatt av at folk ikke skal være passive i ordningen med arbeidsavklaringspenger. Det skal være en arbeidsavklaring og en aktivitet, og da må du selvfølgelig være mer i Norge for å få det til, sier Solberg.</p>
      <p>
        <b>Statsministeren sier regjeringen må sikre at de ulike ordningene fungerer etter hensikten, også etter at Nav-skandalen nå rulles opp.</b>
      </p>
      <p>- Ingen av disse ytelsene er i utgangspunktet passive ytelser. Dette er ytelser hvor vi forutsetter at du skal bidra til å bli frisk, komme i aktivitet og tilbake i arbeid, sier hun.</p>
      <h3>Taus om krav</h3>
      <p>Solberg sier det er altfor tidlig å svare på hva slags krav eller tiltak som kan følge i kjølvannet av Nav-skandalen, fra regjeringens side.</p>
      <p>- Vi må finne andre måter å jobbe med dette på. Og det hadde vi jo egentlig på lista allerede. For vi vet jo at noe av utfordringen med AAP er at det har vært lite aktivitet og lite avklaring tidligere, sier hun og fortsetter:</p>
      <p>
        <b>- Jeg tror vi skal klare å følge arbeidslinja, selv om vi har disse reglene fra EU, som sier at du kan reise utenlands innenfor EØS-området.</b>
      </p>
      <p>Spørsmålet om hvordan hun vurderer sitt eget ansvar for saken, svarer hun som følger:</p>
      <p>- Statsministeren kan ikke sitte i detalj og avklare om alt er i tråd med lover og regler. Men når vi nå skal ha en gransking, må vi se på om vi har for dårlige kontrollmekanismer på hvordan vi jobber. Ingen av oss skal frikjenne oss selv, sier hun.</p>
      <p>Solberg framholder at regjeringen ved arbeidsministeren skal redegjøre for saken i Stortinget på tirsdag, at Navs innsatsgruppe skal jobbe raskt med å skaffe seg oversikt over de aktuelle sakene samt at granskingen skal gi svar på hvorfor man ikke har fanget opp dette på et tidligere tidspunkt.</p>
    </article>
  </body>
</html>
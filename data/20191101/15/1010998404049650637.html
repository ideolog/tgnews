<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/signal-za-kupuvane-na-glasove-razpitvat-kandidati-za-kmetove-i-obshtinski-savetnici-v-blagoevgrad.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T15:01:00+00:00"/>
    <meta property="og:title" content="Сигнал за купуване на гласове: Разпитват кандидати за кметове и общински съветници в Благоевград"/>
    <meta property="og:description" content="В дома на единия разпитан са открити доказателства, твърдят от прокуратурата"/>
  </head>
  <body>
    <article>
      <h1>Сигнал за купуване на гласове: Разпитват кандидати за кметове и общински съветници в Благоевград</h1>
      <h2>В дома на единия разпитан са открити доказателства, твърдят от прокуратурата</h2>
      <address><time datetime="2019-11-01T15:01:00+00:00">01 Nov 2019, 15:01</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/01/obiski_i_razpiti_1572628586-1.mp4"/>
      </figure>
      <p>Разпити на кандидати за кметове и общински съветници имаше днес в Благоевград.</p>
      <p>Снощи класиралият се на трето място кандидат за кмет след първия тур на изборите – Андон Тодоров, беше търсен от полицаите за разпит в дома му и в хотела му.</p>
      <p>Това става ясно от записи на охранителни камери. Късно снощи той се яви в районното управление на МВР.</p>
      <p>„Ползват полициите и ресурса на държавата, за да могат да заплашат и да се спасят от метлата на хората. Много пъти съм чувал, че България е полицейска държава, но сега го видях наистина как се репресира”, коментира Тодоров.</p>
      <p>Днес къщата на кандидата за общински съветник Венцислав Сотиров-Мишката беше обградена от полиция. Кандидатът за местната власт в Благоевград е бил разпитан в районния съд.</p>
      <figure>
        <img src="https://img.bg.sof.cmestatic.com/media/images/640x/Nov2019/2112011501.jpg"/>
        <figcaption>Снимка: btvnovinite.bg</figcaption>
      </figure>
      <p>По информация на bTV, двамата мъже са търсени от униформените във връзка със сигнал, че се занимават с купуване на гласове за един от двамата кандидати за кмет, които ще се явят на балотаж тази неделя.</p>
      <p>В битка за кметския стол сили ще премерят досегашния кмет на Благоевград Атанас Камбитов и подкрепеният от БСП Румен Томов.</p>
      <p>„В прокуратурата съм, за да ме разпитват за глобалното затопляне", каза Сотиров на излизане от съдебната палата и след това уточни: „Не съм задържан, поне към момента. В дома ми намериха и иззеха празни бланки от ОИК-Благоевград със списъци и удостоверения за застъпници. Аз имам най-много гласове от всички кандидати за общински съветници и го постигнах сам. Не се притеснявам от нищо, само и единствено се притеснявам за своето семейство“, допълни той.</p>
      <p>От полицията казаха, че ще коментират проверките след балотажа.  Прокуратурата обяви, че разпитът на Сотиров е заради сигнал за купуване на гласове за балотажа. Иззети са веществени доказателства от дома му, а подобни акции ще има и в следващите дни.</p>
    </article>
  </body>
</html>
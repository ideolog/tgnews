<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/01/twitter_vidmovlyaietsya_vid_politychnoi_reklamy_shcho_kazhut_korystuvachi_ta_chomu_1681553"/>
    <meta property="og:site_name" content="ZIK.UA"/>
    <meta property="article:published_time" content="2019-11-01T15:00:00+00:00"/>
    <meta property="og:title" content="Twitter відмовляється від політичної реклами: що кажуть користувачі та чому Facebook проти"/>
    <meta property="og:description" content="30 жовтня світ дізнався новину – сервіс мікроблогів Twitter офіційно оголосив про заборону будь-якої політичної реклами у межах своєї системи. Як на це зреагували користувачі по всьому світові, хто виступив проти такого нововведення, і що думає з цього приводу ще один гігант соцмереж Facebook – у матеріалі далі."/>
  </head>
  <body>
    <article>
      <h1>Twitter відмовляється від політичної реклами: що кажуть користувачі та чому Facebook проти</h1>
      <address>
        <time datetime="2019-11-01T15:00:00+00:00">01 Nov 2019, 15:00</time>
      </address>
      <p>
        <b>30 жовтня світ дізнався новину – сервіс мікроблогів Twitter офіційно оголосив про заборону будь-якої політичної реклами у межах своєї системи. Як на це зреагували користувачі по всьому світові, хто виступив проти такого нововведення, і що думає з цього приводу ще один гігант соцмереж Facebook – у матеріалі далі.</b>
      </p>
      <p>
        <b>Навіщо забороняти політрекламу</b>
      </p>
      <p>Співзасновник та генеральний директор всесвітньої соціальної мережі Twitter Джек Дорсі зазначив, що його компанія <a href="https://zik.ua/news/2019/10/31/u_twitter_zaboronyat_politychnu_reklamu_1680533">більше не публікуватиме жодної політичної реклами</a>.</p>
      <p>«Ми прийняли рішення припинити політичну рекламу у Twitter по всьому світу. Ми вважаємо, що сприйняття політичних повідомлень має бути заслужене, а не куплене», - написав Дорсі у своєму Twitter-аккаунті у середу, 30 жовтня.</p>
      <figure>
        <iframe data-src="https://twitter.com/jack/status/1189634360472829952?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Джек Дорсі зазначив, що на рішення заборонити політрекламу вплинуло кілька речей, приміром, значні ризики для політики, можливість впливати на голоси виборців, що позначиться на житті мільйонів людей. Дорсі певен – неправильно, коли право оголошувати політичні заяви можна купити, натомість його «варто заслужити». </p>
      <p>Також гендиректор Twitter підкреслив, що головне підґрунтя відмови від політичної реклами – це неможливість адекватно відповідати на виклики, що по суті є онлайн-кампаніями у соцмережах: мікротаргетування, діп-фейки, розповсюдження неперевірених даних, котрі заполонили мережу.  </p>
      <figure>
        <img src="https://zik.ua/gallery/photo/b/6/b6bea2ae435c54c30ed620a98de75342.jpg"/>
        <figcaption>Джек Дорсі, голова Twitter</figcaption>
      </figure>
      <p>Також у Twitter заявили, що перелік остаточних правил реклами буде оприлюднений до 15 листопада, а запрацює з 22 листопада цього року. Нові правила заборонятимуть рекламу як політичних тем та питань, так і кандидатів на ту чи іншу політичну посаду. </p>
      <p>
        <b>Реакція користувачів у світі </b>
      </p>
      <p>Цікаво, що у США новина від Twitter викликала резонанс. Там рішення керівництва соцмережі одразу ж пов’язали з передвиборчою кампанією напередодні президентських виборів-2020 та спробою вплинути на неї. </p>
      <p>Тоді як німецькі користувачі соцмережі сприйняли новину від Twitter достатньо лояльно, навіть позитивно. Німецька інтернет-платформа Netzpolitik, котра виступає за права користувачів в інтернеті, позитивно висловилася про рішення Джека Дорсі, хоча і назвала його рішення радикальним. У Netzpolitik вважають, що своїм прикладом Twitter закликатиме зробити те саме і Google та Facebook. </p>
      <p>
        <b>Скандали та неполадки у Twitter </b>
      </p>
      <p>3 жовтня адвокат Дональда Трампа Рудольф Джуліані випадково (або ні) опублікував у своєму Twitter скріншоти переписки з Андрієм Єрмаком – помічником президента України Володимира Зеленського та Куртом Волкером – колишнім спецпредставником Держдепартаменту США по Україні. Окрім тексту, на скріншотах видно номер телефону Андрія Єрмака. Через це соцмережа Twittter заблокувала сторінку Рудольфа Джуліані на «нетривалий період». Його твіти, а заявою прес-служби Twitter, порушували правила платформи стосовно розміщення приватних даних. Станом на 31 жовтня сторінка Джуаліані розблокована.  </p>
      <p>Також Twitter «славиться» регулярними збоями у роботі. Так, приміром, 11 липня у частини користувачів у різних куточках світу перестала відображатися стрічка. За кілька годин все полагодили. Наступного разу проблема виникла вночі 28 вересня. Тоді  користувачі зі США, Великої Британії та Японії скаржилися, що не можуть зайти на сайт або у додаток для iPhone, iPad та Android.</p>
      <p>22 жовтня користувачі Twitter у всьому світі вже вкотре стикнулися з черговими проблемами у його роботі. Масштабний збій спостерігався по обидва береги Атлантики: США, Велика Британія, Нідерланди, Франція і торкнувся як сайту, як і мобільного додатку. За тиждень робота соцмережі нормалізувалася. </p>
      <p>
        <b>А тим часом Facebook … </b>
      </p>
      <p>Соціальна мережа Facebook не підтримуватиме Twitter і не заборонятиме політичну рекламу. Одразу після заяви Дорсі генеральный директор Facebook Марк Цукерберг підтвердив, що продовжить розповсюджувати платну політичну рекламу. </p>
      <p>Цікаво, що у Facebook стверджують, що їхній дохід від політреклами не перевищує і надалі не перевищуватиме 0,5% від загальної виручки компанії. Однак, якщо розглядати цей обсяг у контексті реальних цифр, то ось що виходить: лише за останній квартал Facebook отримав понад 6 мільярдів доларів чистого прибутку. <br/>Марк Цукерберг певен, що політикам варто давати можливість говорити вільно, а безпосередньо про правдивість таких повідомлень мають судити виключно виборці. </p>
      <p>«В умовах демократії я не думаю, що приватним компаніям варто піддавати цензуруванню політиків або новини», - підкреслив Цукерберг.</p>
      <p>
        <b>… та його критика </b>
      </p>
      <p>За останні кілька років виникала низка скандальних ситуацій за участі соцмережі Facebook. Так, приміром, витік даних, передача даних для Cambridge Analytica, питання стосовно можливого втручання у вибори президента США у 2016 році. Після цього компанія стала більш ретельно стежити за безпекою і конфіденційністю та перевіряти контент на предмет «фейковості».  </p>
      <p>Цікаво, що Facebook звинувачують у необ’єктивному ставленні до правих партій і політиків та у «проштовхуванні» кампаній з дезінформації, котрі спонсорувалися владними верхівками різних країн.  </p>
      <p>До речі, сам Цукерберг зізнався, що були часи, коли він був готовий заборонити політичну рекламу у соцмережі, однак за його словами, це дало б перевагу політикам, котрі представляють істеблішмент, та таким, про яких і так регулярно пишуть передові ЗМІ. Про це він заявив під час виступу перед студентами у Джорджтаунському університеті у Вашингтоні.  </p>
      <p>Проте натхненна промова Цукерберга не залишилася без уваги та критики представників Демократичної партії США. Вони заявили, що толерантність Facebook до популістських та дезінформаційних кампаній несумісна з викликами сучасності. За їхніми словами, намагання Facebook прикрити свою політику прихильністю до свободи слова демонструє, що соцмережа не навчилася на своїх помилках минулих років. </p>
      <related>
        <h4>читайте також</h4>
        <a href="https://zik.ua/news/2019/10/31/u_twitter_zaboronyat_politychnu_reklamu_1680533"/>
        <a href="https://zik.ua/news/2019/09/20/twitter_zablokuvav_267_korystuvachiv_z_oae_ta_yegyptu_zokrema_akaunt_1650941"/>
        <a href="https://zik.ua/news/2019/08/31/twitter_vidnovyv_dostup_do_storinky_svogo_dyrektora_dzheka_dorsi_1637519"/>
        <a href="https://zik.ua/news/2019/08/20/twitter_ta_facebook_zvynuvatyly_vladu_kytayu_u_vykorystanni_sotsmerezh_proty_1630267"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543887.html/%D9%85%D9%82%D8%A7%D9%88%D9%85%D8%AA-%D8%A7%D9%85%D8%B1%D9%88%D8%B2-%DA%A9%D8%B4%D9%88%D8%B1%D9%87%D8%A7%DB%8C-%D9%85%D9%86%D8%B7%D9%82%D9%87-%D9%86%D8%B4%D8%A7%D9%86-%D8%A7%D8%B2-%D8%A7%D9%81%D9%88%D9%84-%D9%82%D8%AF%D8%B1%D8%AA-%D8%A2%D9%85%D8%B1%DB%8C%DA%A9%D8%A7-%D8%AF%D8%A7%D8%B1%D8%AF-%D8%A8%D9%87-%D9%87%D9%84%D8%A7%DA%A9%D8%AA-%D8%B1%D8%B3%DB%8C%D8%AF%D9%86-%D8%A7%D8%A8%D9%88%D8%A8%DA%A9%D8%B1-%D8%A7%D9%84%D8%A8%D8%BA%D8%AF%D8%A7%D8%AF%DB%8C-%D8%B4%DA%AF%D8%B1%D8%AF-%D8%AA%D8%A8%D9%84%DB%8C%D8%BA%D8%A7%D8%AA%DB%8C-%D8%AA%D8%B1%D8%A7%D9%85%D9%BE-%D8%A8%D9%88%D8%AF--%D8%B3%D9%81%D8%A7%D8%B1%D8%AA%D8%AE%D8%A7%D9%86%D9%87-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D9%87%D8%B1-%DA%A9%D8%B4%D9%88%D8%B1%DB%8C-%DB%8C%DA%A9-%D9%84%D8%A7%D9%86%D9%87-%D8%AC%D8%A7%D8%B3%D9%88%D8%B3%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T15:53:00+00:00"/>
    <meta property="og:title" content="مقاومت امروز کشورهای منطقه نشان از افول قدرت آمریکا دارد/به هلاکت رسیدن ابوبکر البغدادی شگرد تبلیغاتی ترامپ بود/ سفارتخانه آمریکا در هر کشوری یک لانه جاسوسی است"/>
    <meta property="og:description" content="آیین نماز عبادی- سیاسی جمعه این هفته نیز با حضور گسترده مردم مومن و انقلابی دیار کریمان در نقاط مختلف استان کرمان برگزار شد."/>
  </head>
  <body>
    <article>
      <h1>مقاومت امروز کشورهای منطقه نشان از افول قدرت آمریکا دارد/به هلاکت رسیدن ابوبکر البغدادی شگرد تبلیغاتی ترامپ بود/ سفارتخانه آمریکا در هر کشوری یک لانه جاسوسی است</h1>
      <h2>در خطبه های این هفته نماز جمعه استان کرمان مطرح شد؛</h2>
      <address>
        <time datetime="2019-11-01T15:53:00+00:00">01 Nov 2019, 15:53</time>
      </address>
      <p>آیین نماز عبادی- سیاسی جمعه این هفته نیز با حضور گسترده مردم مومن و انقلابی دیار کریمان در نقاط مختلف استان کرمان برگزار شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="http://www.armanekerman.ir/">راه آرمان</a>؛ آیین نماز عبادی- سیاسی جمعه این هفته نیز با حضور گسترده مردم مومن و انقلابی دیار کریمان در نقاط مختلف استان کرمان برگزار شد که مشروح خطبه ها را در زیر می خوانید:</p>
      <p>
        <b>مقاومت امروز کشورهای منطقه نشان از افول قدرت آمریکا دارد</b>
      </p>
      <p>ظهر امروز در خطبه‌های نماز جمعه شهر کرمان که در مصلی بزرگ امام علی(ع) برگزار شد، حجت‌الاسلام مهدی عربپور ضمن دعوت نمازگزاران به رعایت تقوای الهی، پیروی از دستورات پروردگار و پرهیز از گناهان گفت: خداوند چهار برنامه را برای سعادت جامعه و افراد در آخرین آیه سوره آل عمران مطرح کرده است.</p>
      <p>وی افزود: خداوند سوره آل عمران فرموده است « یَأَیُّهَا الَّذِینَ ءَامَنُواْ اصْبِرُواْ وَصَابِرُواْ وَرَابِطُواْ واتَّقُواْ اللَّهَ لَعَلَّکُمْ تُفْلِحُونَ‏» جامعه ایمانی را به صبر، صابرو، رابطو و تقوا دعوت کرده تا رستگار شوند.</p>
      <p>عربپور توضیح داد: نخستین توصیه الهی صبر است، صبر در برابر چیزی که نفس انسان نمی‌پذیرد و یا صبر در برابر مصیبت‌ها، سختی‌ها و رعایت دستورات خداوند توصیه شده است.</p>
      <p>وی افزود: دستور بعدی قرآن صابرو است و صابرو یعنی صبر در برابر دیگران و کسانی که مخالف ما هستند و باید ایستادگی کنیم و موظفیم در برابر دشمنان، توطئه‌ها و نقش‌های آن ها صبر کنیم.</p>
      <p>عربپور با اشاره به این که انسان باید در برابر دشمن صبر، مقاومت و ایستادگی داشته باشد، بیان کرد: دستور بعدی قرآن رابطو است و باید در جامعه حدود و مرزهای خود را حفظ کرده و مراقبت کنیم که گاهی این مرزهای جغرافیایی است و گاهی این مرزبانی باید نسبت به افکار، ایدئولوژی و عقاید ما باشد.</p>
      <p>وی آخرین توصیه قرآن را دستور به تقوا عنوان کرد و افزود: تقوا مانند چتر سایه بر سر سه دستور دیگر داشته و کامل‌کننده آنهاست و عمل به این چهار دستور برای حفظ جامعه اسلامی و افراد ضرورت دارد.</p>
      <p><a href="https://tasnimnews.com/2104694">ا</a>خطیب جمعه کرمان در خطبه دوم نماز جمعه کرمان با اشاره به اتمام ماه محرم و صفر و آغاز ماه ربیع‌الاول اظهار داشت: از همه کسانی که در برگزاری مراسم و عزادری‌های این دو ماه تلاش کردند تقدیر می‌کنم.</p>
      <p>وی با اشاره به مناسبت‌های این هفته از جمله شهادت اولین شهید محراب، حمله یزید به مکه مکرمه، شهادت امام حسن‌عسکری و آغاز امامت امام زمان(عج) گفت: کوتاه‌ترین دوران امامت را امام یازدهم داشتند و بیشترین مدت امامت خود را در زندان سپری کرده و باید جامعه را برای شرایط بعد از خود و غیبت صغری را فراهم می‌کردند و وظیفه سخت و سنگینی به عهده داشتند.</p>
      <p>وی با بیان اینکه مقاومت امروز کشورهای منطقه و حتی ملت‌های دیگر کشورهای دنیا نشان از افول قدرت آمریکا و نظام استکبار در منطقه دارد گفت: آمریکا حتی جایگاه خود را در اقتصاد دنیا از دست داده و سهم آمریکا در اقتصاد دنیا به کمتر از ۱۵ درصد رسیده است.</p>
      <p>خطیب جمعه کرمان با اشاره به اینکه افول نظامی آمریکا نیز به همت مقاومت ملت‌های مسلمان و منطقه قابل مشاهده است افزود: آمریکا نه تنها از معاهده قرن نتیجه نگرفت که در تمامی توطئه‌ها خود علیه ایران شکست خورده است و این نشان از پیروزی ملت‌های مسلمان در برابر آمریکاست.</p>
      <p>وی با بیان اینکه ملت ما باید هوشیار باشد گفت: هر چند قدرت آمریکا رو به افول است اما نظام استکبار تلاش می‌کند تا در سایه فتنه‌هایی که در دیگر کشورها ایجاد می‌کند خود را حفظ کند.</p>
      <p>عربپور با اشاره به اینکه آمریکا به راحتی از میدان به در نمی‌روند افزود: هیاهوها و آشوب‌هایی که در برخی کشورها ایجاد شده همه فتنه‌هایی است که آمریکا برای حفظ قدرت پوشالی خود به راه انداخته است.</p>
      <p>وی با اشاره به ادعای کشته شدن سرکرده داعش توسط آمریکا گفت: این کشور برابر کشتن کسی که خودشان آن را آورده و بزرگ کردند چنان هیاهویی به پا می‌کنند تا به اهداف خود در انتخابات آمریکا دست پیدا کنند.</p>
      <p>خطیب جمعه کرمان با بیان اینکه ۱۶ آبان ماه زمان برداشته شدن گام چهارم کاهش تعدات برجامی کشور ماست افزود: اروپایی‌ها یک سال ما را معطل کرده و به تعهدات خود عمل نکردند و نظام جمهوری اسلامی از ۱۸ اردیبشت امسال تصمیم به کاهش تعهدات برجامی خود گرفت.</p>
      <p>وی با اشاره به اینکه این اقدامات در راستای دفاع از حقوق مشروع ملت ایران است گفت: هر زمان و هر جایی که بخواهند حقی از ملت ایران ضایع شود ملت ما مقاومت می‌کند.</p>
      <p> </p>
      <p>
        <b>کشته شدن ابوبکر البغدادی خیمه شب بازی جدید آمریکا و همدستانش است</b>
      </p>
      <p>حجت الاسلام جعفر ریگانی در خطبه های نماز جمعه این هفته شهرستان ریگان با بیان اینکه” وقف “یکی از سنت های نیکوی حضرت رسول اکرم (ص)می باشد،اظهار داشت: باید بدانیم آن چیزی که می تواند در دنیا و آخرت خیر و برکت به انسان ارزانی نماید همین سنت های خیر هستند.</p>
      <p>وی با اشاره به بیانات امام خامنه ای در مراسم دانش‌آموختگی دانشجویان دانشگاه‌های افسری ارتش، افزود: معظم له فرمودند آن چیزی هم که مخصوص نیروهای مسلح و نیروهایی حافظ امنیت است در این زمینه، این است که مراقب فتنه باشند.</p>
      <p>امام جمعه موقت ریگان تصریح داشت:آمریکا و همدستانش خیمه شب بازی دیگری با عنوان کشته شدن ابوبکر بغدادی را مطرح کردند.</p>
      <p>امام جمعه موقت ریگان اشاره داشت به فرا رسیدن روز ۱۳ آبان و گفت :در روز ۱۳ آبان لانه جاسوسی توسط دانشجویان تسخیر شد و امام (ره) این حرکت را انقلاب دوم عنوان کردند، دانشجوی امروز آگاه تر از قبل در مقابل دشمن ایستادگی خواهد کرد.</p>
      <p>
        <b>آلودگی مال به حرام سرباز برای ضد امام زمان (عج) تربیت می کند</b>
      </p>
      <p>حجت الاسلام رضا سعادت فر ، در خطبه های نماز جمعه در مصلی جیرفت، ضمن توصیه به رعایت تقوای اللهی، گفت: نهی از منکر مختص سن خاصی نیست و به عبارتی نهی از منکر سن و سال نمی شناسد و هر فردی از شخصی خطایی مشاهده کرد باید تذکر دهد.<br/>امام جمعه جیرفت ، خاطرنشان کرد: انسان در ابتدا باید نهی از منکر اعتقادی داشته باشد زیرا بسیاری از منکرات اخلاقی و اجتماعی نشانه ای از ضعف ایمان است.<br/>وی، تصریح کرد: انسان نباید بنده شیطان باشد، منظور از بندگی شیطان همانا اطاعت از شیطان است بنابراین باید در خلوت ها و خصوصا در فضای مجازی از گناه و معصیت اجتناب کرد چرا که خداوند ناظر است.<br/>حجت الاسلام سعادت فر، با بیان این مطلب که وقتی انسان خدا را دوست دارد نباید از دشمن خدا اطاعت کند، اظهار داشت: خداوند دریای رحمت است و چقدر بد است انسان به گونه ای رفتار کند که مشمول عذاب اللهی شود.<br/>خطیب جمعه جیرفت، ابراز داشت: انسان باید به گونه ای زندگی کند که عاقبت بخیر شود و در هنگام مرگ دوست خدا از دنیا برود.<br/>وی، با اشاره به ضرورت توجه والدین در امر تربیت فرزندان، خاطرنشان کرد: در حوزه تعلیم و تربیت، والدین مراقب باشند فرزندانی تربیت کنند که سرباز امام زمان (عج) شوند.<br/>حجت الاسلام سعادت فر، به نقش مال حرام در تربیت فرزندان، اشاره کرد و افزود: آلودگی مال به حرام سرباز برای ضد امام زمان (عج) تربیت می کند.<br/>وی در پایان گفت: انسان در ابتدا باید نهی از منکر اعتقادی داشته باشد زیرا بسیاری از منکرات اخلاقی و اجتماعی نشانه ای از ضعف ایمان است.</p>
      <p>
        <b>به هلاکت رسیدن ابوبکر البغدادی شگرد تبلیغاتی ترامپ بود</b>
      </p>
      <p>حجت الاسلام رفیعی خطیب نماز جمعه شهرستان فاریاب در نماز جمعه این هفته ضمن تبریک آغاز امامت امام عصر (عج) گفت: این انقلاب یک امانت است و پیش زمینه ظهور امام زمان (عج) اشت لذا نباید در دام غرب افتاد.</p>
      <p>حجت الاسلام رفیعی در ادامه به فرا رسیدن شانزده آبانماه و پایان یافتن مهلت شصت روزه دور سوم مهلت کاهش تعهدات برجامی و آغاز دوره چهارم اشاره کرد و افزود:باید در مهلت دوره چهارم گامهای محکم و اساسی برداشت و مردم هم ان شاءلله در روز سیزدهم آبانماه در قالب راهپیمایی این پیام را خواهند داد.</p>
      <p>امام جمعه در ادامه سرنگونی و به هلاکت رسیدن ابراهیم عواد البدری السامرائی ملقب به ابوبکر بغدادی را از سوی نظامیان آمریکا را یک شگرد تبلیغاتی برای ترامپ خواند چنانکه اوباما نیز بن لادن را یکسال قبل از انتخابات به هلاکت رساند و خطاب به دلدادگان به غرب افزود : آمریکا از دست نشانده های خود به منزله دستمال کاغذی استفاده می نماید و بعد آن ها را از بین می برد چنانچه در گذشته با قذافی ،ابوعمر رزفاوی، بن لادن، صدام وامروز با ابوبکر بغدادی رفتار کرد.</p>
      <p>حجت الاسلام رفیعی ضمن انتقاد از نبود هلال احمر در شهرستان فاریاب گفت: ما بارها در این خصوص تذکر داده ایم.</p>
      <p>
        <b>سفارت خانه آمریکا در هر کشوری یک لانه جاسوسی است</b>
      </p>
      <p>حجت الاسلام رمضانی پور در خطبه های نماز جمعه این هفته شهر رفسنجان با توصیه نمازگزاران به رعایت تقوی الهی و اصلاح ذات البین، بر ضرورت پرهیز از اسراف تاکید کرد و اظهار داشت: نعمت در کشور وافر است و هیچ کم و کاستی نیست اما فراوانی دلیل بر اسراف نیست، همه مبلغان به مردم توصیه کنند تا شاهد کاهش اسراف و کم شدن دور ریزها باشیم.<br/>وی با عرض تسلیت به مناسبت شهادت مظلومانه امام حسن عسکری و با تاکید بر لزوم حفظ حرمت آن امام معصوم بیان داشت: در روز و شب شهادت ایشان تالار ها موظف به رعایت حرمت هستند و در مساجد و حسینیه عزای امام حسن پاس داشته می شود.</p>
      <p>رمضانی پور با تبریک آغاز امامت امام زمان(عج) خاطر نشان کرد: مهم در انتظار حضرت بودن است، علائم ظهور هیچ کدام قطعی نیست، باید از خداوند بخواهیم که دوران نزدیک کوتاه شود، باید زمینه سازی ظهور را داشته باشیم.</p>
      <p>خطیب جمعه رفسنجان بیان داشت: تسخیر لانه جاسوسی انقلابی دیگر برای ما بود که دست آمریکا را از این کشور کوتاه کرد، انشالله بتوانیم قدر این انقلاب را بدانیم.</p>
      <p>وی افزود: امروز هر سفارت خانه آمریکا در هر کشوری یک لانه جاسوسی است، اینها کار جاسوسی انجام می دهند و کار اغتشاش و شعله ور کردن اختلافات را بر عهده دارند.</p>
      <p>رمضانی پور با اشاره به برگزاری راهپیمایی ۱۳ آبان در رفسنجان ، از ساعت ۹ صبح از میدان شهدا به سمت میدان ابراهیم بیان داشت: راهپیمایی ۱۳ آبان تنها به دانش اموزان و دانشجویان اختصاص ندارد، سال گذشته شاهد حضور پرشور اقشار مختلف مردمی بودیم بود، امسال هم یک ۱۳ آبان باشکوه برگزار شود.</p>
      <p>وی خاطر نشان کرد: مدتی است که رهبر انقلاب سخن از افول امریکا دارند، امروز امریکا از چهل سال قبل بسیار ضعیف تر شده است، ترامپ ماهیت توخالی بودن و پوچ بودن آمریکا را به دنیا اعلام می کند، ملت امریکا شانی بیشتر از این رئیس جمهور دارند، رئیس جمهور عاقلی انتخاب کنند تا با دنیا بهتر رفتار کنند.</p>
      <p>رمضانی پور ادامه داد: آمریکایی ها در عراق از سی سال قبل روزانه ۱۰ میلیون بشکه نفت خارج می کنند و وضع امروز عراق اینگونه است که زیر ساخت مناسبی ندارند اینها نمی خواهند روسیه و عراق را رها کنند چرا که به رایگان نفت انها را می برند، دولتها نمی خواهند بفهمند که با این امریکا چطور رفتار کنند.</p>
      <p>
        <b>اگر مسئولی در پدافند غیر عامل کوتاهی کند حق الناس و بیت المال به گردن اوست</b>
      </p>
      <p>نماز جمعه این هفته شهر کوهبنان به امامت حجت الاسلام‌مهدی فقیهی و با حضور جمعی از مسئولین اجرایی و قضایی،فرماندهان نظامی و انتظامی و‌مردم ولایت مدار و بسیجی کوهبنان در مسجد صاحب الزمان (عج) برگزار شد .<br/>در این مراسم حجت الاسلام مهدی فقیهی پس از دعوت همگان به تقوای الهی گفت: نماز جمعه انسان را از گرفتاری ها و شداید نجات می دهد و زمینه سعادت انسان را رقم‌می زند در حالی که آثار فراوان دیگری هم در بر دارد .<br/>وی افزود: آمریکا مستکبر است و خوی استکباری دارد اگر نگاهی از سوی مسئولی به آمریکا باشد او خائن است چون آمریکا قابل اعتماد است البته نظر مسئولین در این راستا یکسان است .<br/>امام جمعه موقت کوهبنان بیان داشت: در هفته پدافند غیر عامل قرار داریم مسئولین باید همیشه آماده برای ارائه خدمات در زمان حوادث غیر مترقبه باشند باید کمبودها مورد توجه قرار گیرد اگر مسئولی در پدافند غیر عامل کوتاهی کند حق الناس و بیت المال به گردن اوست .<br/>وی خاطر نشان کرد:در بحث فکری هم پدافند غیر عامل داریم که مساجد در پدافند غیر عامل سنگر هستند و نماز جمعه هم در این راستا قرار دارد .<br/>خطیب جمعه کوهبنان افزود: روز دانش آموز را در پیش داریم در حالی که شانزدهمین یادواره شهدای دانش آموز در این هفته برگزار خواهد شد و مراسم روز ملی مبارزه با استکبار جهانی ساعت نه و نیم از میدان شهدا آغاز خواهد شد و با تجمع در اداره آموزش و پرورش شهرستان مراسم ادامه خواهد داشت .<br/>وی تصریح نمود: روز فرهنگ عمومی را در پیش داریم در حالی که فرهنگ‌عمومی فرهنگ غالب مردم است که این فرهنگ در کوهبنان دینی و مذهبی است لذا نگاه مسئول در شهرستان باید فرهنگی و مذهبی باشد.</p>
      <p>
        <b>شکست های راهبردی آمریکا طی ۴۰ سال اخیر نشانه افول قدرت این کشور است</b>
      </p>
      <p>حجت الاسلام والمسلمین ابوالقاسم عباسی زاده امام جمعه موقت شهرستان فهرج در خطبه اول نماز جمعه امروز نکات و مواردی پیرامون وظایف منتظران امام زمان (عج) تشریح نمود و بیان داشت: اولین وظیفه شخص منتظر معرفت و شناخت نسبت به حضرت مهدی (عج) است و بایستی با تقویت این اعتقاد راه ظهور را هموار نمود.</p>
      <p>وی تلاش برای مهیاسازی محیط و جامعه را دومین وظیفه شخص منتظر عنوان نمود و اظهار داشت: متاسفانه به واسطه برخی از مسائل از جمله فسادهای اداری و مالی مدینه فاضله ای که باید برای ظهور تشکیل دهیم ترسیم نشده است.</p>
      <p>امام جمعه موقت فهرج با بیان اینکه سومین وظیفه ارتباط با امام زمان (عج) است افزود: قرائت دعای عهد و ندبه از راه هایی است که باعث ارتباط ما با حجت ابن الحسن عسکری میشود و در کنار آن صدقه دادن برای سلامتی امام زمان (عج)، صبر و امید برای ظهور آن حضرت و ایجاد آمادگی دائم رزمی از دیگر کارهایی میباشد که شخص منتظر باید به آنها عمل نماید.</p>
      <p>حجت الاسلام عباسی زاده در ابتدای خطبه دوم به ادعای ترامپ در به هلاکت رساندن ابوبکر البغدادی سردمدار گروهک تروریستی داعش اشاره و اذعان داشت: آمریکا با این اقدام درصدد آن بود عملیات فریب اذهان مردم را نسبت به داعشی که خود آن را ایجاد نموده بود اجرایی نماید و تغییر دهد.</p>
      <p>وی تصریح کرد: بر فرض بر اینکه ابوبکر بغدادی به هلاکت رسیده باشد اما آمریکای جنایتکار اولین کشوری است که تحت عناوین مختلف گروه های تروریستی دیگری تشکیل خواهد داد.</p>
      <p>خطیب موقت جمعه فهرج اقدام اوباما در به هلاکت رساندن بن لادن در سال ۲۰۱۳ را شباهت به عملیات ترامپ دانست و گفت: اوباما نیز در آن زمان به مانند ترامپ از استیضاح خود احساس خطر کرده بود و ادعای کشته شدن بن لادن را مطرح کرد.</p>
      <p>عباسی زاده در ادامه به در پیش رو بودن ۱۳ آبان و تسخیر لانه جاسوزی آمریکا توسط دانش آموزان اشاره و بیان داشت: امروز هدف آمریکا از داشتن سفارت خانه، کنسولگری و دفاتر نمایندگی در مناطق مختلف، مکان سیاسی نیست بلکه به دنبال مکان جاسوسی پیشرفته هستند و می طلبد کشورها نسبت به این موضوع حساسیت ویژه ای داشته باشند.</p>
      <p>وی با اشاره به اتمام سومین فرصت ایران به اروپا در ۱۶ آبان گفت: فعالیت اروپایی ها در قبال ایران دست کمی از آمریکایی ها ندارد و ما بایستی پس از یکسال صبر راهبردی و ۶ ماه اقدامات اخیر گام چهارم کاهش تعهدات را بسیار محکم تر و قاطع تر از قبل برداریم.</p>
      <p>امام جمعه موقت فهرج شکست های راهبردی آمریکا طی ۴۰ سال اخیر را نشانه افول قدرت آمریکا دانست و اظهار داشت: آمریکایی از زمان انقلاب تاکنون با دسیسه های مختلف درصدد تضعیف ایران اسلامی تلاش کردند که نتیجه ای جز شکست برای آنها به دنبال نداشته است.</p>
      <p>انتهای پیام/</p>
      <p> </p>
    </article>
  </body>
</html>
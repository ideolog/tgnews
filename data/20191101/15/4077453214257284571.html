<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://palermo.repubblica.it/cronaca/2019/11/01/news/messina_suora_in_ospedale_per_un_dolore_all_addome_scopre_di_essere_incinta-240030860/"/>
    <meta property="og:site_name" content="Repubblica.it"/>
    <meta property="article:published_time" content="2019-11-01T15:46:00+00:00"/>
    <meta property="og:title" content="Gravidanza a sorpresa per due suore a Messina e a Ragusa"/>
    <meta property="og:description" content="A Militello Rosmarino, la scoperta dopo un ricovero della religiosa. A Ispica la madre superiora è già stata allontanata dal centro per anziani"/>
  </head>
  <body>
    <article>
      <h1>Gravidanza a sorpresa per due suore a Messina e a Ragusa</h1>
      <h2>A Militello Rosmarino, la scoperta dopo un ricovero della religiosa. A Ispica la madre superiora è già stata allontanata dal centro per anziani dove prestava servizio</h2>
      <address>
        <time datetime="2019-11-01T15:46:00+00:00">01 Nov 2019, 15:46</time>
      </address>
      <p>In due paesi siciliani, nel Messinese e nel Ragusano, non si parla d'altro in questi giorni. Due suore di origine africana, molto conosciute per il loro impegno, sono incinte.<br/><br/>A Militello Rosmarino, la religiosa era andata in ospedale perché accusava forti dolori addominali, i medici hanno fatto un'ecografia e hanno scoperto la gravidanza. Lei ha 34 anni, adesso si trova a Palermo, trasferita in un altro istituto. Ambienti ecclesiastici fanno sapere che la donna, dopo avere partorito, potrà scegliere di abbandonare l'Ordine e fare la mamma a tempo pieno.<br/><br/>L'altro caso a Ispica, riguarda una suora del Madagascar, che era madre superiore di un istituto che si occupava dell'assistenza agli anziani: è già tornata nel suo paese d'origine.<br/> <br/>Il sindaco di Sant'Agata di Militello Rosmarino, Salvatore Riotta, parla di "rammarico per quanto avvenuto". E aggiunge: "Sono cose che dispiacciono, la nostra comunità di 1.200 abitanti è sconcertata. La situazione è stata gestita male e non in modo riservato come si doveva".<br/><br/>Il primo cittadino, che dice di conoscere bene la suora, racconta che "meno di un anno fa la suora aveva preso i voti, si è sempre fatta volere bene da tutti", Riotta tiene a precisare come "il collegio Bambin Gesù sia un istituto molto serio. Nel tempo - conclude il sindaco - è sempre stata la realtà più positiva del paese e anche per la gente che viene da altri centri. Nel collegio si occupano anche di famiglie indigenti e di bambini in grande difficoltà. Anche per questo siamo delusi per l'accaduto e per come sia stata gestita la notizia, ma il buon nome dell'Istituto non va discusso".</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ukrayina-gotova-spilno-z-nato-brati-uchast-u-neboyoviy-misiyi-v-iraku-ministr-oboroni-328149_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T15:56:00+00:00"/>
    <meta property="og:title" content="Україна готова спільно з НАТО брати участь у небойовій місії в Іраку — міністр оборони"/>
    <meta property="og:description" content="Мова йде про консультування та тренування Збройних сил Іраку."/>
  </head>
  <body>
    <article>
      <h1>Україна готова спільно з НАТО брати участь у небойовій місії в Іраку — міністр оборони</h1>
      <h2>Мова йде про консультування та тренування Збройних сил Іраку.</h2>
      <address>
        <time datetime="2019-11-01T15:56:00+00:00">01 Nov 2019, 15:56</time>
      </address>
      <p>Україна готова приєднатися до небойової місії Північноатлантичного альянсу в Іраку, заявив голова Міністерства оборони Андрій Загороднюк. Він зазначив, скільки українців можуть взяти участь у такій місії.</p>
      <p>"Ідеться про консультування і тренування для Збройних сил Іраку з обслуговування обладнання, яке, можливо, було вироблено за радянських часів або після цього, але таке, на якому знаються наші фахівці. ... Це небойова місія, відбувається в тилу", - заначив Загороднюк під час пресконференції в Києві.</p>
      <p>Очільник Міноборони додав, шо в Іраку в рамках такої місії може перебувати до десятка українців. За словами Загороднюка, наразі тривають переговори щодо участі України в місії, найближчим часом ухвалять рішення.</p>
      <p>Раніше генсек НАТО Єнс Столтенберг розповів про те, що<b> <a href="https://dt.ua/POLITICS/nato-zapuskaye-novu-iniciativu-z-metoyu-ob-yednati-vsyu-spivpracyu-z-ukrayinoyu-327877_.html">в рамках відносин України й Альянсу буде запущена нова ініціатива</a></b>, спрямована на об'єднання всіх існуючих форматів співпраці.</p>
      <p>Як повідомлялося, керівництво Міністерства оборони і Міністерства закордонних справ заявило, що<b> <a href="https://dt.ua/POLITICS/u-mzs-i-minoboroni-vislovilisya-proti-podachi-ukrayinoyu-zayavki-na-pdch-nato-327429_.html">вважають недоцільним подавати заявку на надання Україні Плану дій щодо членства в НАТО</a> </b>на майбутньому Саміті Альянсу, який відбудеться в Лондоні в грудні. За їх словами, в 2008 році Україна вже подавала заявку на отримання ПДЧ і зараз повинна перейти до "нового формату" співпраці з НАТО і зосередитися на практичних кроках.</p>
      <p>Нагадаємо, що в ході зустрічі з генсеком НАТО Єнсом Столтенбергом у Брюсселі 4 червня президент Володимир <b><a href="https://dt.ua/POLITICS/zelenskiy-pidtverdiv-viddanist-ukrayini-kursu-na-chlenstvo-v-nato-i-yes-313468_.html">Зеленський підтвердив відданість України курсу на членство в НАТО і Євросоюзі</a></b>, пославшись на відповідні норми Конституції.</p>
      <p>У лютому Верховна Рада звернулася до держав-членів НАТО із закликом підтримати наміри України отримати членство в Альянсі і на саміті НАТО в Лондоні в грудні 2019 року розпочати формальний діалог про надання ПДЧ.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
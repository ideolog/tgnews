<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739550"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T15:16:00+00:00"/>
    <meta property="og:title" content="ราชกิจจาฯประกาศม.11กำหนดส่งข้อมูลใช้มือถือให้ภาค4"/>
    <meta property="og:description" content="เว็บไซต์ราชกิจจานุเบกษา เผยแพร่ประกาศตามม.11ของ พ.ร.ก.การบริหารราชการในสถานการณ์ฉุกเฉิน ให้ส่งข้อมูลการใช้มือถือตามหลักเกณฑ์-ระยะเวลาที่กอ.รมน.ภาค 4 กำหนด"/>
  </head>
  <body>
    <article>
      <h1>ราชกิจจาฯประกาศม.11กำหนดส่งข้อมูลใช้มือถือให้ภาค4</h1>
      <address>
        <time datetime="2019-11-01T15:16:00+00:00">01 Nov 2019, 15:16</time>
      </address>
      <p>
        <b>เว็บไซต์ราชกิจจานุเบกษา เผยแพร่ประกาศตามม.11ของ พ.ร.ก.การบริหารราชการในสถานการณ์ฉุกเฉิน ให้ส่งข้อมูลการใช้มือถือตามหลักเกณฑ์-ระยะเวลาที่กอ.รมน.ภาค 4 กำหนด</b>
      </p>
      <p>เมื่อวันที่ 1 พ.ย. เว็บไซต์ราชกิจจานุเบกษา เผยแพร่ประกาศตามมาตรา 11 ของพระราชกำหนดการบริหารราชการในสถานการณ์ฉุกเฉิน พ.ศ.2548 (ฉบับที่ 3) พ.ศ.2562 ความว่า ตามที่ได้มีประกาศสถานการณ์ฉุกเฉินที่มีความร้ายแรง ลงวันที่ 20 ก.ค. พ.ศ.2548  และประกาศการขยายระยะเวลาการประกาศสถานการณ์ฉุกเฉินที่มีความร้ายแรงในท้องที่ดังกล่าวมาจนถึงปัจจุบันนั้น โดยที่ปัจจุบันได้มีการกำหนดหน่วยงานที่รับผิดชอบในการดำเนินการและกำหนดหลักเกณฑ์ เรื่องการลงทะเบียนบัตรประจำตัวของผู้ใช้บริการ (SIM Card) หรือการลงทะเบียนและจัดเก็บข้อมูลผู้ใช้บริการโทรศัพท์เคลื่อนที่ใหม่ <br/><br/>ดังนั้น อาศัยอำนาจตามความในตามมาตรา 11 ของพระราชกำหนดการบริหารราชการในสถานการณ์ฉุกเฉิน พ.ศ. 2548 นายกรัฐมนตรีจึงออกประกาศไว้ ดังต่อไปนี้ ให้ยกเลิกความในวรรคสอง วรรคสาม และวรรคสี่ของข้อ 6 แห่งประกาศตามมาตรา 11 ของพระราชกำหนดการบริหารราชการในสถานการณ์ฉุกเฉิน พ.ศ.2548 ลงวันที่ 20 ก.ค. พ.ศ.2548 และให้ยกเลิกประกาศตามมาตรา 11 ของพระราชกำหนดการบริหารราชการในสถานการณ์ฉุกเฉิน พ.ศ. 2548 (ฉบับที่ 2) พ.ศ.2548 ลงวันที่15 พ.ย พ.ศ.2548 และให้ใช้ความต่อไปนี้แทน<br/><br/>“ให้การใช้งานโทรศัพท์เคลื่อนที่จะต้องดำเนินการลงทะเบียนและจัดเก็บข้อมูลผู้ใช้บริการ โทรศัพท์เคลื่อนที่ตามประกาศหลักเกณฑ์ที่คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติกำหนด ทั้งนี้ ให้ประกาศในราชกิจจานุเบกษาด้วย เพื่อประโยชน์ในการป้องกันและระงับเหตุการณ์ร้ายแรง ให้ผู้ให้บริการโทรศัพท์เคลื่อนที่ มีหน้าที่ต้องงดการให้บริการและนำส่งข้อมูลการใช้โทรศัพท์เคลื่อนที่ตามประกาศหลักเกณฑ์และ ระยะเวลาที่กองอำนวยการรักษาความมั่นคงภายใน ภาค 4 กำหนด ทั้งนี้ การดำเนินการดังกล่าวจะต้องไม่กระทบต่อสิทธิและเสรีภาพของประชาชนจนเกินสมควรแก่เหตุ หรือไม่เกินกว่ากรณีจำเป็น”<br/>                                                                                                                                                               ทั้งนี้ ตั้งแต่บัดนี้เป็นต้นไป<br/>                                                                                                                                                     ประกาศ ณ วันที่ 21 ต.ค. พ.ศ. 2562<br/>                                                                                                                                                     พล.อ.ประยุทธ์ จันทร์โอชา<br/>                                                                                                                                                           นายกรัฐมนตรี<br/><br/><i><b><a href="https://bit.ly/2JGwYDk">อ่านต่อได้ที่</a>นี่</b></i></p>
    </article>
  </body>
</html>
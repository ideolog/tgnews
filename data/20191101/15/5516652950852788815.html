<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/424962/mika-iatridh-h-kybernhsh-mhtsotakh-grhgora-kai-apofasistika-bazei-taxh-sto-zhthma-toy-metanasteytikoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-01T15:00:01+00:00"/>
    <meta property="og:title" content="Μίκα Ιατρίδη: «Η κυβέρνηση Μητσοτάκη, γρήγορα και αποφασιστικά, βάζει τάξη στο ζήτημα του μεταναστευτικού»"/>
    <meta property="og:description" content="Αναγνώριση του προβλήματος ως μεταναστευτικού και όχι προσφυγικού, εφαρμογή ενιαίων, σαφών και ξεκάθαρων κανόνων, επιτάχυνση των διαδικασιών ασύλου, αύξηση των επιστροφών, προστασία των πραγματικά ευάλωτων πληθυσμών, τιμωρία της παραβατικότητας στα hot spot, κατάρτιση λίστας ασφαλών χωρών καταγωγής, είναι μερικά από τα καίρια σημεία του νομοσχεδίου «Περί Διεθνούς Προστασίας και άλλες διατάξεις», όπως ανέφερε στην ομιλία της, η Μίκα Ιατρίδη."/>
  </head>
  <body>
    <article>
      <h1>Μίκα Ιατρίδη: «Η κυβέρνηση Μητσοτάκη, γρήγορα και αποφασιστικά, βάζει τάξη στο ζήτημα του μεταναστευτικού»</h1>
      <h2>Eπιταχύνει τις διαδικασίες για το άσυλο, αυξάνει τις επιστροφές</h2>
      <address>
        <time datetime="2019-11-01T15:00:01+00:00">01 Nov 2019, 15:00</time>
      </address>
      <p>
        <b>Αναγνώριση του προβλήματος ως μεταναστευτικού και όχι προσφυγικού, εφαρμογή ενιαίων, σαφών και ξεκάθαρων κανόνων, επιτάχυνση των διαδικασιών ασύλου, αύξηση των επιστροφών, προστασία των πραγματικά ευάλωτων πληθυσμών, τιμωρία της παραβατικότητας στα hot spot, κατάρτιση λίστας ασφαλών χωρών καταγωγής, είναι μερικά από τα καίρια σημεία του νομοσχεδίου «Περί Διεθνούς Προστασίας και άλλες διατάξεις», όπως ανέφερε στην ομιλία της, η Μίκα Ιατρίδη.</b>
      </p>
      <p>Η βουλευτής Δωδεκανήσου επεσήμανε ότι είναι περήφανη για τους συμπατριώτες της νησιώτες, οι οποίοι σηκώνουν το βάρος του μεταναστευτικού και έχουν παραδώσει μαθήματα φιλοξενίας και κατηγόρησε όσους έρχονται τώρα να τους αποκαλέσουν ρατσιστές, επειδή το πρόβλημα έχει οξυνθεί.</p>
      <p>Η Μίκα Ιατρίδη άσκησε κριτική και στην προηγούμενη κυβέρνηση του ΣΥΡΙΖΑ, τονίζοντας τις τραγικές παραλείψεις της, ειδικότερα το γεγονός ότι σε τέσσερα χρόνια προωθήθηκαν στην Τουρκία μόλις χίλια οκτακόσια έξι άτομα, ότι άφησαν εξήντα εννέα χιλιάδες τριακόσιες ογδόντα επτά εκκρεμείς αιτήσεις ασύλου με βάση τα στοιχεία του Αυγούστου, ότι επί μία ολόκληρη τετραετία απορροφήθηκε μόνο το 22% των διαθέσιμων πόρων, ότι εξαερώθηκαν 1,4 δισεκατομμύρια ευρώ και ότι δεν λήφθηκαν τα απαραίτητα μέτρα με ενίσχυση των δομών και των υπηρεσιών με το κατάλληλο προσωπικό.</p>
      <p>Ολοκληρώνοντας την ομιλία της και απευθυνόμενη στον Υπουργό Προστασίας του Πολίτη, η Μίκα Ιατρίδη τόνισε ότι λόγω της εξαιρετικά δύσκολης κατάστασης που βιώνουν τα νησιά, θα πρέπει να μελετηθούν και να αναθεωρηθούν οι ανάγκες για την οργανική δύναμη των Σωμάτων Ασφαλείας στα Δωδεκάνησα και σε όλα τα νησιά του Ανατολικού Αιγαίου.</p>
      <p>
        <b>H ομιλία</b>
      </p>
      <p>Κυρίες και κύριοι συνάδελφοι,</p>
      <p>Ως νησιώτισσα Βουλευτής, ως Δωδεκανήσια, ως μητέρα είμαι περήφανη για τους συμπατριώτες και συμπατριώτισσές μου.</p>
      <p>Και είμαι περήφανη γιατί, από την πρώτη στιγμή που ξεκίνησε το ζήτημα του προσφυγικού-μεταναστευτικού στη χώρα μας, στα νησιά μας υποδεχθήκαμε με τον καλύτερο δυνατό τρόπο και σύμφωνα με τις δυνατότητές μας τους πρόσφυγες και τους μετανάστες που ήρθαν στη χώρα μας.</p>
      <p>Απλόχερα προσφέραμε τη φιλοξενία μας στους ανθρώπους αυτούς, στις γυναίκες και τα παιδιά.</p>
      <p>Θυμάμαι με συγκίνηση τον φούρναρη της Κω, τον Διονύση Αρβανιτάκη, που δεν είναι πια κοντά μας, να μοιράζει καθημερινά ψωμί από τον φούρνο του πριν καν δημιουργηθούν δομές φιλοξενίας.</p>
      <p>Θυμάμαι τις γιαγιάδες στη Λέσβο που με αγάπη πρόσεχαν τα παιδιά των γυναικών που είχαν έρθει στη χώρα μας. Στην ακριτική Σύμη και τη Λέρο έζησα την αγωνία των κατοίκων και των στελεχών του Λιμενικού Σώματος και της Αστυνομίας να προσπαθούν να φροντίσουν τους ανθρώπους που βρέθηκαν εκεί από τα ανατολικά μας σύνορα.</p>
      <p>Κι όμως, οι Έλληνες και οι Ελληνίδες, που παρέδωσαν μαθήματα φιλοξενίας σε όλη την Ευρώπη, κατηγορούνται τώρα ως ρατσιστές, κατηγορούνται γιατί βλέπουν ότι η κατάσταση έχει φτάσει στο απροχώρητο και πλέον είναι ξεκάθαρο ότι τα νησιά μας δεν μπορούν να αντέξουν αυτό το ασήκωτο βάρος, κατηγορούνται γιατί ανησυχούν για το μέλλον τους.</p>
      <p>Κυρίες και κύριοι συνάδελφοι,</p>
      <p>Η δύναμη βρίσκεται στους αριθμούς και, όπως όλοι γνωρίζουμε, στην περίπτωση του προσφυγικού-μεταναστευτικού οι αριθμοί είναι αμείλικτοι.</p>
      <p>Είναι, λοιπόν, ευχής έργον το γεγονός ότι η Κυβέρνηση άμεσα και αποφασιστικά αποφασίζει να βάλει μία τάξη, το ότι αποφασίζει να αντιμετωπίσει με ρεαλισμό την παρούσα κατάσταση.</p>
      <p>Διότι η αλήθεια είναι ότι πολλοί μιλάνε για τα αναφαίρετα δικαιώματα των προσφύγων και των μεταναστών, αλλά ξεχνάνε -γιατί άραγε;- να μιλήσουμε και για τα αναφαίρετα δικαιώματα των Ελλήνων πολιτών.</p>
      <p>Κυρίες και κύριοι συνάδελφοι,</p>
      <p>Η παρούσα Κυβέρνηση και ο Πρωθυπουργός Κυριάκος Μητσοτάκης πιστή στις προεκλογικές τις δεσμεύσεις ξεκίνα την αντιμετώπιση του προβλήματος με το παρόν νομοσχέδιο.</p>
      <p>Είναι σημαντικό το ότι αναγνωρίζεται και επίσημα το προφανές, ότι το πρόβλημα είναι περισσότερο και σχεδόν αποκλειστικά μεταναστευτικό και όχι προσφυγικό.</p>
      <p>Και πώς να είναι προσφυγικό, άλλωστε, όταν οι καταγεγραμμένες εθνικότητες στα hotspots στα νησιά του Ανατολικού Αιγαίου και τα Δωδεκάνησα ξεπερνούν σε αριθμό τις πενήντα.</p>
      <p>Κυρίες και κύριοι συνάδελφοι,</p>
      <p>Πολλοί που ασκούν κριτική στο νομοσχέδιο λένε ότι το νομοσχέδιο κινείται στο πνεύμα της αυστηροποίησης.</p>
      <p>Λάθος. Το νομοσχέδιο κάνει αυτό που κάθε νομοσχέδιο κάθε ευρωπαϊκής χώρας πρέπει να κάνει, να θέτει σαφείς και ξεκάθαρους κανόνες.</p>
      <p>Αυτοί, μεταξύ πολλών άλλων, περιλαμβάνουν τη θέσπιση λίστας ασφαλών χωρών καταγωγής, γεγονός που θα επισπεύσει τις διαδικασίες επιστροφών, την προστασία μόνο των πραγματικά ευάλωτων προσφύγων και μεταναστών, όταν θυμίζω ότι με την πολιτική του ΣΥΡΙΖΑ πάνω από το 85% των προσφύγων- μεταναστών χαρακτηρίζονταν ως ευάλωτοι.</p>
      <p>Κυρίες και κύριοι συνάδελφοι,</p>
      <p>Η Κυβέρνηση αντιμετωπίζει μία εξαιρετικά δύσκολη κατάσταση που της κληροδότησε η κυβέρνηση του ΣΥΡΙΖΑ και θα έπρεπε οι συνάδελφοι του ΣΥΡΙΖΑ, πριν κάνουν κριτική στο παρόν νομοσχέδιο, να θυμηθούν τα δικά τους πεπραγμένα:</p>
      <p>Το γεγονός ότι επί τέσσερα χρόνια επαναπροωθήθηκαν στην Τουρκία μόλις χίλια οκτακόσια έξι άτομα.</p>
      <p>Το γεγονός ότι άφησαν εξήντα εννέα χιλιάδες τριακόσιες ογδόντα επτά εκκρεμείς αιτήσεις ασύλου με βάση τα στοιχεία του Αυγούστου.</p>
      <p>Το γεγονός ότι επί μία ολόκληρη τετραετία απορροφήθηκε μόνο το 22% των διαθέσιμων πόρων.</p>
      <p>Το γεγονός ότι εξαερώθηκαν 1,4 δισεκατομμύρια ευρώ.</p>
      <p>Το γεγονός ότι δεν λήφθηκαν τα απαραίτητα μέτρα με ενίσχυση των δομών και των υπηρεσιών με το κατάλληλο προσωπικό.</p>
      <p>Λίγη, έστω λίγη αυτοκριτική δεν θα έβλαπτε.</p>
      <p>Τουλάχιστον εμείς οι νησιώτες βλέπουμε ότι με το παρόν νομοσχέδιο επιταχύνονται οι διαδικασίες. Το δικαίωμα παράτασης εξέτασης κάθε αίτησης περιορίζεται από τους εννέα στους τρεις μήνες. Η απόφαση θα εκδίδεται από τις ενενήντα στις πενήντα ημέρες. Η απόφαση θα επιδίδεται μέσα σε ένα μήνα, ενώ πριν δεν υπήρχε καν προθεσμία.</p>
      <p>Κυρίες και κύριοι συνάδελφοι,</p>
      <p>Όπως ανέφερε και στον ΟΗΕ ο Πρωθυπουργός, ο κ. Μητσοτάκης, ασφαλώς και το μεταναστευτικό είναι ένα σύνθετο ζήτημα. Η Κυβέρνηση θέτει το ζήτημα αυτό στην Ευρώπη συνολικά με σχέδιο και πολιτική μιας σύγχρονης ευρωπαϊκής χώρας. Το ίδιο ισχύει και με την Τουρκία, η οποία κατέχει κομβικό ρόλο στην κατάσταση αυτή. Έχουν γίνει σε λίγο χρόνο πολλά και αποφασιστικά βήματα.</p>
      <p>Επιτρέψτε μου εδώ να πω, απευθυνόμενη και στον κύριο Υπουργό, ότι αντιμετωπίζουμε μια εξαιρετικά δύσκολη και δυναμική κατάσταση, κύριε Υπουργέ. Η ενίσχυση του αισθήματος της ασφάλειας για τους νησιώτες και τις νησιώτισσες είναι και πρέπει να είναι η βασική προτεραιότητα της Κυβέρνησης.</p>
      <p>Στο πλαίσιο αυτό κατά την άποψή μου θα πρέπει να μελετηθούν και να αναθεωρηθούν οι ανάγκες για την οργανική δύναμη των Σωμάτων Ασφαλείας στα Δωδεκάνησα και σε όλα τα νησιά του Ανατολικού Αιγαίου.</p>
      <p>Με την ενίσχυση που έχει ήδη γίνει με την εφαρμογή στην πράξη του παρόντος νομοσχεδίου πιστεύω ότι έχουμε μπει στο δρόμο ουσιαστικής αντιμετώπισης του προβλήματος.</p>
      <p>Με τον περιορισμό των ροών από τη γειτονική Τουρκία σε συνεννόηση με την ίδια την Τουρκία και την Ευρωπαϊκή Ένωση και την αύξηση των επιστροφών πιστεύω ότι έχουν μπει οι προϋποθέσεις για την ουσιαστική αντιμετώπιση του μεταναστευτικού ζητήματος.</p>
      <p>Για το λόγο αυτό και ως νησιώτισσα, που ζει στον τόπο της την πίεση που έχει προκαλέσει το μεταναστευτικό στα νησιά μας, στηρίζω το παρόν νομοσχέδιο.</p>
      <p>Σας ευχαριστώ πολύ.</p>
    </article>
  </body>
</html>
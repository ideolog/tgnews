<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/hot-si-piroman-un-barbat-din-bihor-care-a-comis-13-furturi-si-a-incendiat-magaziile-unor-fermieri-a-fost-arestat-152500.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-01T15:49:00+00:00"/>
    <meta property="og:title" content="Hoţ şi piroman: Un bărbat din Bihor care a comis 13 furturi şi a incendiat magaziile unor fermieri a fost arestat"/>
    <meta property="og:description" content="Un bihorean în vârstă de 39 ani din comuna Ţeţchea care, în ultimele două luni, a comis 13 furturi şi a incendiat magaziile unor fermieri din localităţile Bălnaca şi Poşoloaca a fost reţinut de poliţiştii din Tileagd pentru 24 ore şi arestat preventiv, vineri, pentru 30 de zile."/>
  </head>
  <body>
    <article>
      <h1>Hoţ şi piroman: Un bărbat din Bihor care a comis 13 furturi şi a incendiat magaziile unor fermieri a fost arestat</h1>
      <address><time datetime="2019-11-01T15:49:00+00:00">01 Nov 2019, 15:49</time> by <a rel="author" href="https://www.ebihoreanul.ro/contact/Laura%20Gal#redactia_form" target="_blank">Laura Gal</a></address>
      <figure>
        <img src="https://www.ebihoreanul.ro/modules/news/files/incendiu01112019.jpg"/>
        <figcaption>(foto: ISU Crişana)</figcaption>
      </figure>
      <p>Un bihorean în vârstă de 39 ani din comuna Ţeţchea care, în ultimele două luni, a comis 13 furturi şi a incendiat magaziile unor fermieri din localităţile Bălnaca şi Poşoloaca a fost arestat vineri.</p>
      <p>Potrivit unui comunicat transmis, vineri, de purtătorul de cuvânt al Poliţiei Bihor, comisarul şef Alina Fărcuţa, piromanul a fost prins în cursul zilei de joi.</p>
      <p>"Acesta este bănuit că, în perioada 21 august – 26 octombrie ar fi comis 13 infracțiuni de furt calificat și două infracțiuni de distrugere prin incendiere, toate comise pe raza comunei bihorene Tileagd", se arată în informare. </p>
      <p>În toate cazurile, bărbatul a furat din anexe şi curţi, luând tot ce îi cădea la mână, de la scule, biciclete la aparate de sudură, undiţe, radiocasetofon şi chiar șei pentru călărie.</p>
      <p>"Polițiștii din Tileagd au recuperat aproximativ 95% din prejudiciul cauzat de acesta", se mai precizează în comunicatul poliţiştilor. </p>
      <p>Când nu găsea nimic de furat, individul distrugea anexele în care intra. Aşa s-a întâmplat în nopţile de 22 spre 23 octombrie, când a aprins o anexă cu 840 de baloți de lucernă <a href="https://www.ebihoreanul.ro/stiri/ultima-or-31-1/mana-criminala-incendiu-violent-intr-o-gospodarie-din-satul-posoloaca-provocat-intentionat-152290.html?fbclid=IwAR04AhoA3TWDR0b_agcCRC7oAx28VvTEWmxZJRUKFPtLBBm6OXfsGpt6vYg">în Poşoloaca</a>, respectiv 24 spre 25 octombrie, când a incendiat magazia unei femei din Bălaia, în care se aflau 150 de baloţi de paie.</p>
      <p>În primul caz, pompierii au avut nevoie de mai bine de 6 ore ca să stingă focul care ameninţa şi locuinţa fermierului, dar şi utilajele agricole ale acestuia.</p>
      <p>Piromanul a fost reţinut, joi, pentru furt calificat și distrugere prin incendiere, iar vineri a fost arestat preventiv pentru 30 de zile. </p>
      <p>Cercetările în caz se desfăşoară sub supravegherea unui procuror din cadrul Parchetului de pe lângă Judecătoria Aleșd, pentru documentarea întregii eventuale activități infracționale a bărbatului de 39 de ani și pentru recuperarea integrală a prejudiciului cauzat.</p>
    </article>
  </body>
</html>
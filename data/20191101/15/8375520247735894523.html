<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/kornijenko-rozpoviv-yak-i-koli-slugi-narodu-obgovoryat-seksskandal-637067.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T15:37:33+00:00"/>
    <meta property="og:title" content="Корнієнко розповів, як і коли «слуги народу» обговорять сексскандал"/>
    <meta property="og:description" content="Перший заступник голови фракції «Слуга народу»: Але у нас не правоохоронний орган, тому це просто політична розмова між колегами по фракції"/>
  </head>
  <body>
    <article>
      <h1>Корнієнко розповів, як і коли «слуги народу» обговорять сексскандал</h1>
      <address>
        <time datetime="2019-11-01T15:37:33+00:00">01 Nov 2019, 15:37</time>
      </address>
      <h4>Перший заступник голови фракції «Слуга народу»: Але у нас не правоохоронний орган, тому це просто політична розмова між колегами по фракції</h4>
      <p> Депутатська фракція партії «Слуга народу» розглядає можливість провести засідання у четвер, 7 листопада, задля обговорення ситуації, що стосується голови комітету ВР з питань зовнішньої політики і міжпарламентського співробітництва Богдана Яременка. Про це журналістам у кулуарах парламенту повідомив перший заступник голови фракції Олександр Корнієнко, повідомляє «Укрінформ».</p>
      <p>«Ми планували на четвер. Але знову ж таки будемо визначатися чи будуть депутати в достатній кількості у Києві. Тому ще є різні комітети, є міжнародна діяльність тощо», - сказав Корнієнко.</p>
      <p>Водночас політик прокоментував, в якому форматі може відбуватися обговорення цієї ситуації і ухвалення відповідного рішення на найближчому засіданні фракції.</p>
      <p>«У нас же теж свобода висловлювання, демократія. У нас у фракції будь-яка людина може порушити будь-яке питання... Але у нас не правоохоронний орган, тому це просто політична розмова між колегами по фракції», - додав Корнієнко.</p>
      <p>Фракції «Голос», «Європейська солідарність» і «Всеукраїнське об'єднання «Батьківщина» <a href="https://glavcom.ua/news/tri-frakciji-u-radi-vistupili-za-vidstavku-yaremenka-z-posadi-golovi-mizhnarodnogo-komitetu-637008.html">виступають за відставку</a> депутата фракції «Слуга народу» Богдана Яременка з посади голови комітету з питань міжнародної політики та міжпарламентського співробітництва. При цьому у «Голосі» сподіваються, що Яременко самостійно складе повноваження голови комітету.</p>
      <p>Нагадаємо, у Верховній Раді днями стався скандал. Кореспондент <a href="https://glavcom.ua/columns/yuriybutusov/narodniy-deputat-yakiy-v-sesiyniy-zali-zamovlyav-sobi-poviyu-maje-proyti-poligraf-636451.html">сфотографував в сесійній залі Верховної Ради листування депутата від «Слуги народу» Богдана Яременка в чатах знайомств</a>.</p>
      <p>Парламентар поспілкувався з однією з дівчат, яка запропонувала йому своїх сексуальні послуги за матеріальну винагороду. Дівчина описала умови надання інтимних послуг і вказала, що година її послуг коштує 100 доларів. </p>
      <p>Спочатку Яременко заявив, що все це було лише «провокацією». Втім, йому ніхто не повірив та у середу ввечері він написав інший <a href="https://glavcom.ua/news/seksskandal-u-radi-nardep-yaremenko-vibachivsya-pered-druzhinoyu-ditmi-i-zelenskim-636531.html">пост у соцмережах, де вибачився</a> перед дружиною, дітьми і Зеленським. </p>
      <p>31 жовтня Яременко нагадав про кримінальну відповідальність за порушення таємниці листування.</p>
      <blockquote><b>Дивіться також:<br/></b>   •  <b><a href="https://glavcom.ua/photo/seksskandal-u-radi-naysmishnishi-fotozhabi-yakimi-vibuhnula-merezha-636567.html">Сексскандал у Раді. Найсмішніші фотожаби, якими вибухнула мережа</a></b></blockquote>
      <related>
        <a href="https://glavcom.ua/news/tri-frakciji-u-radi-vistupili-za-vidstavku-yaremenka-z-posadi-golovi-mizhnarodnogo-komitetu-637008.html"/>
        <a href="https://glavcom.ua/news/pislya-nizki-seksualnih-skandaliv-u-radi-deputat-kiva-teper-nastorozhi-video-636938.html"/>
        <a href="https://glavcom.ua/news/geroy-poperednogo-seksskandalu-nackuvav-policiyu-na-bogdana-yaremenka-636763.html"/>
      </related>
    </article>
  </body>
</html>
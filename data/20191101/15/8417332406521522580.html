<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/fotball/Svensson-matte-forlate-treningen---treneren-er-bekymret-282144b.html"/>
    <meta property="og:site_name" content="adressa.no"/>
    <meta property="article:published_time" content="2019-11-01T15:43:23+00:00"/>
    <meta property="og:title" content="Svensson måtte forlate treningen - treneren er bekymret"/>
    <meta property="og:description" content="Jonas Svensson har storspilt for AZ Alkmaar den siste tiden, men fredag forlot han klubbens trening med skade."/>
  </head>
  <body>
    <article>
      <h1>Svensson måtte forlate treningen - treneren er bekymret</h1>
      <address><time datetime="2019-11-01T15:43:23+00:00">01 Nov 2019, 15:43</time> by <a rel="author">NTB</a></address>
      <p>Jonas Svensson har storspilt for AZ Alkmaar den siste tiden, men fredag forlot han klubbens trening med skade.</p>
      <aside><a href="https://www.adressa.no/100Sport/fotball/javascript:void(0);">Del denne artikkelen på Facebook</a> <a href="https://www.adressa.no/100Sport/fotball/javascript:void(0);">Del denne artikkelen på Twitter</a> <a href="https://www.adressa.no/100Sport/fotball/javascript:void(0);">Del denne artikkelen på e-post</a></aside>
      <p>Det er dårlig nytt for den nederlandske toppklubben foran helgens møte med Twente i æresdivisjonen.</p>
      <p>Overfor avisen <a href="https://www.noordhollandsdagblad.nl/cnt/dmf20191101_40307709/az-trainer-arne-slot-over-thuisduels-daar-moeten-wij-nog-een-stap-in-maken?utm_source=t.co&amp;utm_medium=referral&amp;utm_content=%2FOblgezYBw4%3Famp">Noordhollands Dagblad</a> legger ikke trener Arne Slot skjul på at han er bekymret.</p>
      <p>– Vi må se på hvor alvorlig det er, men ja, en spiller som forlater treningen dagen før kamp gjør meg aldri glad, sier han.</p>
      <p>AZ Alkmaar har kun Ajax foran seg på tabellen i æresdivisjonen foran helgens kamp. Seks poeng skiller lagene. I forrige runde tok Svensson og lagkameratene en svært overbevisende 4-0-seier mot serietreer PSV Eindhoven.</p>
      <p>Da scoret nettopp Svensson et av målene.</p>
      <p>Bedre blir ikke nyheten om nordmannens skade av at Alkmaar allerede har problemer i forsvarsleddet. Veteranen Ron Vlaar har ikke trent den siste uken og er ikke aktuell for kampen mot Twente.</p>
      <p>Jonas Svensson har vært fast inventar i Lars Lagerbäcks landslagstropper. Kommende tirsdag tar den norske landslagssjefen ut spillerne han skal ha med seg til EM-kvalifiseringene mot Færøyene hjemme og Malta borte.</p>
      <p>Kampene spilles henholdsvis 15.- og 18. november.</p>
    </article>
  </body>
</html>
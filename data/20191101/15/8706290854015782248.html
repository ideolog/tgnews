<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/681651/chatzidakis-i-dei-tha-prepei-na-kineitai-me-poly-grigores-tachyti"/>
    <meta property="og:site_name" content="enikos.gr"/>
    <meta property="article:published_time" content="2019-11-01T15:26:00+00:00"/>
    <meta property="og:title" content="Χατζηδάκης: Η ΔΕΗ θα πρέπει να κινείται με πολύ γρήγορες ταχύτητες - Τι είπε για το ειδικό τιμολόγιο των εργαζομένων"/>
    <meta property="og:description" content="&quot;Η ΔΕΗ θα πρέπει να κινείται με πολύ γρήγορες ταχύτητες για να αντιμετωπίσει τον ανταγωνισμό..."/>
  </head>
  <body>
    <article>
      <h1>Χατζηδάκης: Η ΔΕΗ θα πρέπει να κινείται με πολύ γρήγορες ταχύτητες - Τι είπε για το ειδικό τιμολόγιο των εργαζομένων</h1>
      <address>
        <time datetime="2019-11-01T15:26:00+00:00">01 Nov 2019, 15:26</time>
      </address>
      <p>"Η ΔΕΗ θα πρέπει να κινείται με πολύ γρήγορες ταχύτητες για να αντιμετωπίσει τον ανταγωνισμό και δεν μπορεί η ίδια να κινείται με τον αραμπά όταν οι ανταγωνιστές της αποφασίζουν σε δευτερόλεπτα», επεσήμανε ο υπουργός Περιβάλλοντος και Ενέργειας <a href="https://www.enikos.gr/politics/681593/o-chatzidakis-gia-tin-exygiansi-tis-dei-meiosi-ergazomenon-kleine">Κωστής Χατζηδάκης</a> στο ραδιοφωνικό σταθμό του Πρώτου Θέματος, αναφερόμενος στο νομοσχέδιο για τη ΔΕΗ και την αγορά ηλεκτρικής ενέργειας.</p>
      <p>Σημείωσε ότι η κατάργηση της μονιμότητας για τους νεοπροσλαμβανόμενους στην επιχείρηση εφαρμόζεται ήδη στον ΟΤΕ. «Δεν νομίζω, είπε, ότι τα νέα παιδιά που πηγαίνουν και προσλαμβάνονται στον ΟΤΕ, είναι παιδιά ενός κατώτερου θεού, σε σχέση με τα παιδιά που θέλουν να προσληφθούν στη ΔΕΗ. Αν η ΔΕΗ θέλει να λειτουργήσει με όρους ιδιωτικού τομέα, εάν θέλει να σταθεί στον ανταγωνισμό και εάν λαμβάνουμε υπόψη μας τα καλά παραδείγματα ακόμα και στην Ελλάδα, όπως είναι το παράδειγμα του ΟΤΕ, αυτό πρέπει να κάνουμε και στη ΔΕΗ».</p>
      <p>Ο υπουργός τόνισε ότι με τις εθελούσιες εξόδους που θα γίνουν, θα υπάρξει μεγάλη ελάφρυνση της μισθοδοσίας της ΔΕΗ, και υπολογίζεται ότι η επιχείρηση μπορεί να αντέξει το κόστος της χωρίς να επιβαρυνθούν ο προϋπολογισμός ή τα ασφαλιστικά ταμεία. «Με αυτό τον τρόπο θα κάνει και απόσβεση του πακέτου μέσα σε δύο ή τρία χρόνια. Καθώς θα μειωθεί το κόστος της ΔΕΗ, η επιχείρηση θα μπορέσει να αναπνεύσει και με αυτό τον τρόπο να γίνει πιο ανταγωνιστική. Με όλες αυτές οι παρεμβάσεις που κάνουμε, η ΔΕΗ θα είναι πιο φιλική στους καταναλωτές, διότι θα εκσυγχρονιστεί, θα είναι γρηγορότερη και θα μπορέσει να ικανοποιεί καλύτερα τους πελάτες της, με μια λογική φιλική προς τον καταναλωτή», υπογράμμισε.</p>
      <p>Τέλος, για το ειδικό τιμολόγιο των εργαζομένων ο κ. Χατζηδάκης ανέφερε ότι και οι εργαζόμενοι πρέπει να βάλουν πλάτη για τη σωτηρία της επιχείρησης, όπως έβαλαν οι καταναλωτές, οι παραγωγοί Ανανεώσιμων Πηγών Ενέργειας, οι ανταγωνιστές της ΔΕΗ κ.α.</p>
      <related>
        <h4>σχετικά άρθρα</h4>
        <a href="http://www.enikos.gr/politics/681593/o-chatzidakis-gia-tin-exygiansi-tis-dei-meiosi-ergazomenon-kleine%0A%20%20%20%20%0A"/>
        <a href="http://www.enikos.gr/politics/676723/chatzidakis-diakopi-revmatos-se-30000-kakoplirotes-tis-dei%0A%20%20%20%20%0A"/>
        <a href="http://www.enikos.gr/politics/681536/chatzidakis-ston-ant1-me-montelo-ote-tha-ginei-o-eksynchronismos-%0A%20%20%20%20%0A"/>
        <a href="http://www.enikos.gr/politics/681434/ypourgiko-symvoulio-ti-eipe-o-prothypourgos-gia-tin-psifo-ton-apo%0A%20%20%20%20%0A"/>
        <a href="http://www.enikos.gr/politics/680343/chatzidakis-se-tsipra-ton-syriza-ton-charaktirizei-to-protogenes-%0A%20%20%20%20%0A"/>
        <a href="http://www.enikos.gr/politics/678608/chatzidakis-chreiazomaste-evreia-symmachia-kata-tis-plastikis-ryp%0A%20%20%20%20%0A"/>
        <a href="http://www.enikos.gr/politics/676348/chatzidakis-tha-yparxei-kai-triti-fasi-gia-to-exoikonomo-katoikon%0A%20%20%20%20%0A"/>
        <a href="http://www.enikos.gr/politics/681622/vary-penthos-gia-ton-chari-theochari%0A%20%20%20%20%0A"/>
        <a href="http://www.enikos.gr/politics/681615/theodorikakos-ston-realfm-978-tha-itan-koroidia-oi-ellines-tou-ex%0A%20%20%20%20%0A"/>
      </related>
    </article>
  </body>
</html>
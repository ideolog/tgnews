<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/01/society/etoimos-gia-to-taksidi-tis-zois-tou-o-panagiotis-rafail/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-01T15:09:58+00:00"/>
    <meta property="og:title" content="Έτοιμος για το ταξίδι της ζωής του ο Παναγιώτης – Ραφαήλ"/>
    <meta property="og:description" content="Πότε μεταβαίνει στις ΗΠΑ, πόσο καιρό θα μείνει"/>
  </head>
  <body>
    <article>
      <h1>Έτοιμος για το ταξίδι της ζωής του ο Παναγιώτης – Ραφαήλ</h1>
      <h2>Πότε μεταβαίνει στις ΗΠΑ, πόσο καιρό θα μείνει</h2>
      <address><time datetime="2019-11-01T15:09:58+00:00">01 Nov 2019, 15:09</time> by <a rel="author">ΤοΒΗΜΑ Team</a></address>
      <p>Στην τελική ευθεία μπήκε το ταξίδι της ελπίδας για τον μικρό Παναγιώτη – Ραφαήλ, στη Βοστώνη, προκειμένου να ακολουθήσει μια πρωτοποριακή θεραπείας για τη τη νωτιαία μυική ατροφία.</p>
      <p>Σύμφωνα με την ανακοίνωση του Σωματείου που έχει αναλάβει τον σχεδιασμό και την υλοποίηση αυτού του πρωτόγνωρου για τα ελληνικά δεδομένα εγχειρήματος για λογαριασμό της οικογένειας, μετά από επικοινωνία με το Boston Children’s Hospital, ο Παναγιώτης – Ραφαήλ θα εισαχθεί στο νοσοκομείο -εκτός απροόπτου- στις 15 Νοεμβρίου του 2019.</p>
      <p>
        <a href="https://www.in.gr/2019/11/01/greece/megara-nea-stoixeia-gia-ton-drasti-tou-fonikou-ti-prokalese-tin-orgi-tou/">Διαβάστε ακόμη : Μέγαρα : Νέα στοιχεία για τον δράστη του φονικού – Τι προκάλεσε την οργή του</a>
      </p>
      <p>Όπως ενημερώνει, επίσης, η εταιρία το συνολικό ποσό που συγκεντρώθηκε από τις 27/09/2019 έως τις 31/10/2019 είναι 3.681.100,15 ευρώ.</p>
      <h3>Το κόστος θεραπείας</h3>
      <p>Στην ανακοίνωση επισημαίνεται: «είναι σημαντικό να αναφερθεί πως, κατόπιν επανειλημμένων προσπαθειών, υπήρξε επιπλέον μείωση του συνολικού εκτιμώμενου κόστους του νοσοκομείου, δεδομένου ότι το κόστος δεν θα καλυφθεί από τον ασφαλιστικό φορέα. Η νέα εκτίμηση ανέρχεται στα 2.787.325,66 δολάρια».</p>
      <p>Όπως εξηγεί η εταιρία η εν λόγω εκτίμηση περιλαμβάνει την τιμή του φαρμάκου, τις υπηρεσίες χορήγησης και τις αμοιβές του ιατρικού προσωπικού. Για το συνολικό κόστος, το οποίο θα περιλαμβάνει επιπλέον τα έξοδα μεταφοράς με ιδιωτικό αεροσκάφος ασθενοφόρο, αγοράς απαραίτητου ιατρικού εξοπλισμού που θα χρειάζεται να έχει μαζί του, διαμονής σε διαμέρισμα στη Βοστώνη, μετακίνησης, καθώς και τις θεραπείες που απαιτούνται για την βελτίωση και διατήρηση της φυσικής κατάστασης του ασθενούς (φυσικοθεραπείες, εργοθεραπείες, λογοθεραπείες, υδροθεραπείες), τυχόν νοσηλείας ή περαιτέρω νοσοκομειακών υπηρεσιών που ενδέχεται να προκύψουν και ότι άλλο χρειασθεί, θα δοθεί λεπτομερής απολογισμός με την ασφαλή επιστροφή του Παναγιώτη Ραφαήλ στην Ελλάδα.</p>
      <p>Όπως διευκρινίζεται στην ανακοίνωση, «ο μέσος όρος διάρκειας της παραμονής ανάλογων περιστατικών στη Βοστώνη, μετά από επικοινωνία μας με τον υπεύθυνο ιατρό του νοσοκομείου, υπολογίζεται στους 2 με 3 μήνες».</p>
      <p>«Ευχαριστούμε για μία ακόμη φορά τους 100.000 και πλέον δωρητές που αγκάλιασαν όλη αυτή τη προσπάθεια. Επίσης ευχαριστούμε όλους όσους από καρδιάς υποστήριξαν και συνεχίζουν να μας υποστηρίζουν και να συμπαραστέκονται, με οποιοδήποτε τρόπο στην πορεία αυτής της υπερπροσπάθειας,  κατανοώντας τον δύσκολο αγώνα δρόμου που έχουμε αναλάβει προκειμένου να επιτευχθεί το αίτημα της οικογένειας και βρίσκονται στο πλευρό του Παναγιώτη – Ραφαήλ» καταλήγει η ανακοίνωση.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/10/27/society/panagiotis-rafail-to-epomeno-vima-gia-to-taksidi-elpidas-sti-vostoni/"/>
        <a href="https://www.tovima.gr/2019/10/25/society/antidimarxos-naypliou-ratsistiko-paralirima/"/>
        <a href="https://www.tovima.gr/2019/10/23/society/panagiotis-rafail-kseperasan-ta-3-ekat-eyro-oi-dorees/"/>
        <a href="https://www.tovima.gr/2019/10/22/media/sta-skaria-doro-gia-tous-apostratous/"/>
        <a href="https://www.tovima.gr/2019/10/21/society/oloi-mazi-ta-kataferame-eyxaristoume-to-minyma-tis-oikogeneias-tou-panagioti-rafail/"/>
        <a href="https://www.tovima.gr/2019/10/21/society/feygei-gia-ti-vostoni-o-mikros-panagiotis-rafail/"/>
        <a href="https://www.tovima.gr/2019/10/19/society/synexizontai-oi-diethneis-epafes-tou-kikilia-gia-to-thema-tou-mikrou-rafail/"/>
        <a href="https://www.tovima.gr/2019/09/09/sports/i-apostoli-tis-ethnikis-andron-gia-to-eyropaiko/"/>
      </related>
    </article>
  </body>
</html>
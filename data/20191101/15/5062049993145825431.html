<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10605--potreti-v-rade-v-semifinale-pliskova-udolala-v-klicove-bitve-halepovou"/>
    <meta property="og:site_name" content="Tenisový svět"/>
    <meta property="article:published_time" content="2019-11-01T15:55:00+00:00"/>
    <meta property="og:title" content="Potřetí v řadě v semifinále! Plíšková udolala v klíčové bitvě Halepovou"/>
    <meta property="og:description" content="Karolína Plíšková si zahraje potřetí v řadě na Turnaji mistryň v semifinále! Česká tenisová jednička zvládla vítězně klíčovou bitvu s Rumunkou Simonou Halepovou, kterou porazila po setech 6:0, 2:6 a 6:4 a zajistila si místo v sobotním semifinále. V boji o účast ve finále vyzve aktuální světovou jedničku Australanku Ashleigh Bartyovou."/>
  </head>
  <body>
    <article>
      <h1>Potřetí v řadě v semifinále! Plíšková udolala v klíčové bitvě Halepovou</h1>
      <address>
        <time datetime="2019-11-01T15:55:00+00:00">01 Nov 2019, 15:55</time>
      </address>
      <p>
        <b>Karolína Plíšková si zahraje potřetí v řadě na Turnaji mistryň v semifinále! Česká tenisová jednička zvládla vítězně klíčovou bitvu s Rumunkou Simonou Halepovou, kterou porazila po setech 6:0, 2:6 a 6:4 a zajistila si místo v sobotním semifinále. V boji o účast ve finále vyzve aktuální světovou jedničku Australanku Ashleigh Bartyovou.</b>
      </p>
      <p>Karolína Plíšková vstupovala do zápasu s vědomím, že případný skalp Rumunky Simony Halepové ji posune potřetí v řadě na Turnaji mistryň do semifinále.</p>
      <p>Česká tenisová jednička vykročila za splněním této mise vskutku excelentně. První sada česko-rumusnké bitvy v Šen-čenu trvala pouhých dvacet minut, během kterých Plíšková uštědřila Halepové nepopulárního kanára. </p>
      <p>Rumunská soupeřka se však dokázala dostat zpět do zápasu a ve druhé sadě zlepšila zejména hru při returnu. Halepové se podařilo třikrát prolomit servis své soupeřky a vynutila si rozhodující sadu. </p>
      <p>Na Plíškové se v této fázi zápasu zřejmě podepsala nepovedená prostřední sada a ani začátek rozhodujícího setu nebyl ze strany světové dvojky ideální. Halepová rychle vedla 2:0, ale lounská tenistka poté předvedla výborný obrat.</p>
      <p>Sedmadvacetileté Plíškové se podařilo získat pět gemů v řadě a rázem šla podávat do zápasu. Tíhu okamžiku však nezvládla, o podání přišla a Rumunka měla možnost srovnat při vlastním servisu stav na 5:5. To se však nestalo, neboť Plíšková hned úvodní mečbol zápasu dokázala využít. </p>
      <p>Aktuálně nejlepší česká tenistka se tak podívá potřetí v řadě do semifinále prestižního Turnaje mistryň. V sobotním semifinále narazí v souboji dvou nejlepších hráček planety na Australanku Bartyovou a bude bojovat o premiérový postup do finále.</p>
      <figure>
        <iframe data-src="https://twitter.com/WTA/status/1190281625201831938?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <footer>Jan Havlovic, foto: Instagram – WTA Finals</footer>
    </article>
  </body>
</html>
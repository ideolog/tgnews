<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/beverly-hills-90210-stjerna-skilles/71774268"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T15:49:13+00:00"/>
    <meta property="og:title" content="«Beverly Hills 90210»-stjerna skilles"/>
    <meta property="og:description" content="Ian Ziering kunngjør at han skiller seg fra kona - og forklarer hvorfor."/>
  </head>
  <body>
    <article>
      <h1>«Beverly Hills 90210»-stjerna skilles</h1>
      <h2>Ian Ziering kunngjør at han skiller seg fra kona - og forklarer hvorfor.</h2>
      <address><time datetime="2019-11-01T15:49:13+00:00">01 Nov 2019, 15:49</time> by <a rel="author">Karoline Pedersen</a></address>
      <p>Ian Ziering (55), best kjent fra <a href="https://www.dagbladet.no/kjendis/slik-gikk-det-med-beverly-hills-90210-stjernene/70820527">tv-serien «Beverly Hills 90210»</a>, skriver på Instagram at han og kona skal skilles - etter ni år som ektepar.</p>
      <p>Skilsmissenyheten deler han etter at flere nettsteder har spredt usanne rykter om hvorfor paret går fra hverandre, ifølge skuespilleren selv.</p>
      <h3>Ukomplisert brudd</h3>
      <p>I innlegget hevder 55-åringen blant annet at mediene har forsøkt å skape en sensasjon ut av et brudd som egentlig er ukomplisert, og forteller samtidig den egentlige grunnen til at ekteskapet tar slutt.</p>
      <p>
        <b>- Det er med et tungt hjerte at jeg deler med dere at Erin og jeg skilles. Med vår hektiske hverdag og timeplaner kunne vi ikke vært travlere, og over de siste årene har vi vokst fra hverandre. Hun er den mest fantastiske kvinnen jeg har møtt og den meste mammaen til våre barn, starter han innlegget.</b>
      </p>
      <figure>
        <img src="https://dbstatic.no/71774298.jpg?imageId=71774298&amp;x=0&amp;y=6.767955801105&amp;cropw=100&amp;croph=87.154696132597&amp;width=483&amp;height=632"/>
        <figcaption><b>GÅR HVER TIL SITT:</b> Ian Ziering og kona Erin Kristine Ludwig. Foto: NTB Scanpix Vis mer</figcaption>
      </figure>
      <p>Videre forklarer han at bruddet ikke er noen «sensasjon».</p>
      <p>- Det har fanget min oppmerksomhet at ting blir skrevet og sagt kun for å skape en sensasjon ut av en situasjon som ikke er det i det hele tatt. Ethvert sitat tilskrevet meg er helt fullstendig feil, og kun brukt av hatere for å undergrave vår intensjon om å fortsette å komme overens, beskytte og oppdra døtrene våre, skriver han.</p>
      <p>Videre ber Ziering om respekt for privatlivet og den tøffe tiden familien går gjennom.</p>
      <figure>
        <embed-post data-src="https://www.instagram.com/p/B4S_xS2njZU" data-service="Instagram"/>
      </figure>
      <h3>Spurte kona om skilsmisse</h3>
      <p>Ziering har vært gift med Erin Ludwig (35) siden 2010, og sammen har de døtrene Mia (8) og Penna Ziering (6).</p>
      <p>Til tross for at skuespilleren i sitt Instagram-innlegg fremstiller bruddet som ukomplisert, legger ikke ekskona skjul på at det ikke var lett.</p>
      <p>I et innlegg på sin <a href="https://www.instagram.com/p/B4TCwAGlmMR/">Instagram-konto</a> innrømmer nemlig Ludwig at det ikke var hennes ønske å skilles.</p>
      <p>
        <b>- Etter ni og et halvt års ekteskap spurte Ian om å ta ut skilsmisse. Etter å ha spurt en rekke ganger visste jeg denne gangen at det var tid for å gi opp. Å vite at jeg ikke er mennesket som gjør ham glad gjør situasjonen mer fredelig, skriver hun, og forteller videre at hun og døtrene har det bra - og at de prøver å skape et nytt liv sammen.</b>
      </p>
      <figure>
        <embed-post data-src="https://www.instagram.com/p/B4TCwAGlmMR" data-service="Instagram"/>
      </figure>
      <h3>Reddet ekteskapet</h3>
      <p>Det er ikke bare Ziering fra «Beverly Hills 90210»-gjengen som har vært gjennom tunge tider i ekteskapet.</p>
      <p>Også skuespillerkollega Jennie Garth (47) har opplevd å være uheldig på den fronten. I 2015 giftet hun seg med Dave Abrams (38) etter å ha møtt ham på en «blind date» året før. Men i 2017 kom nyheten om at <a href="https://www.dagbladet.no/kjendis/ektemannen-har-sokt-om-skilsmisse/69684989">paret hadde flyttet fra hverandre</a>.</p>
      <p>Ifølge <a href="https://people.com/tv/jennie-garth-how-she-saved-marriage-dave-abrams-after-separation/">People</a> klarte derimot skuespillerparet å redde ekteskapet etter å ha bodd fra hverandre i ti måneder. I august snakket Garth om pausen de hadde i ekteskapet.</p>
      <p>- Vi måtte definitivt tilbringe tid fra hverandre. Vi trengte å vokse, sa 47-åringen til <a href="https://people.com/tv/jennie-garth-how-she-saved-marriage-dave-abrams-after-separation/?fbclid=IwAR2tOhWu4gTD6gO-4N0bS17aHuFzq_RXLz3jOw8Ey9PBdnBHnFsAZ-x9YtA">People</a> i august.</p>
      <figure>
        <img src="https://dbstatic.no/71774362.jpg?imageId=71774362&amp;x=0&amp;y=11.538461538462&amp;cropw=100&amp;croph=82.478632478632&amp;width=643&amp;height=387"/>
        <figcaption><b>KOLLEGER:</b> Også Zierings «Beverly Hills 90210»-kolleger, Jennie Garth og Tori Spelling, har hatt problemer i ekteskapene sine. Foto: NTB Scanpix Vis mer</figcaption>
      </figure>
      <p>Også Tori Spelling (46) har skapt mange overskifter som følge av sitt turbulente ekteskap med Dean McDermott (52). I 2013 havnet hun stadig på forsider verden over - etter at ektemannen innrømmet utroskap.</p>
      <p>Utroskapsskandalen førte til mye oppmerksomhet rundt parets realityserie «True Tori», hvor seerne fikk følge deres kamp for å redde ekteskapet. McDermott og Spelling er fortsatt mann og kone i dag.</p>
    </article>
  </body>
</html>
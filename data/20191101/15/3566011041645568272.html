<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543890.html/%D9%86%D8%A7%D8%A7%D9%85%D9%86%DB%8C--%D9%87%D8%A7%DB%8C-%D9%85%D9%86%D8%B7%D9%82%D9%87-%D8%A8%D8%B1%D8%A7%DB%8C-%D9%82%D8%B7%D8%B9-%DA%A9%D8%B1%D8%AF%D9%86-%D8%AE%D8%B7-%D9%85%D9%82%D8%A7%D9%88%D9%85%D8%AA-%D8%A7%D8%B3%D8%AA-%DB%8C%DA%A9-%D9%84%D8%AD%D8%B8%D9%87-%D8%A8%D8%AF%D9%88%D9%86-%D8%AA%D9%88%D8%B7%D8%A6%D9%87-%D8%AF%D8%B4%D9%85%D9%86-%D9%86%DB%8C%D8%B3%D8%AA%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T15:09:00+00:00"/>
    <meta property="og:title" content="ناامنی‎‌های منطقه برای قطع کردن خط مقاومت است/یک لحظه بدون توطئه دشمن نیستیم"/>
    <meta property="og:description" content="استاد حوزه علمیه مازندران گفت: دشمن قصد دارد خط مقاومت را قطع کند و ناامنی‌های اخیر منطقه برای قطع کردن این خط مقاومت است اما بدانند که نه در عراق و نه در لبنان موفق نخواهند شد."/>
  </head>
  <body>
    <article>
      <h1>ناامنی‎‌های منطقه برای قطع کردن خط مقاومت است/یک لحظه بدون توطئه دشمن نیستیم</h1>
      <h2>استاد حوزه علمیه مازندران:</h2>
      <address>
        <time datetime="2019-11-01T15:09:00+00:00">01 Nov 2019, 15:09</time>
      </address>
      <p>استاد حوزه علمیه مازندران گفت: دشمن قصد دارد خط مقاومت را قطع کند و ناامنی‌های اخیر منطقه برای قطع کردن این خط مقاومت است اما بدانند که نه در عراق و نه در لبنان موفق نخواهند شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، حجت الاسلام داود صمدی آملی عصر امروز در سی و سومین یادواره شهدای شهر سورک با بیان اینکه انقلاب ما به برکت خون شهدا و شجاعت امام(ره) توفیق الهی پیدا کرد، اظهار کرد: این سفره الهی پهن شده تا بتوانیم به معارف الهی برسیم.<br/> <br/>وی با اشاره به تشکیل القاعده، داعش و گروه‌های تروریستی توسط آمریکا، بیان کرد: سال‌ها در عراق و به خصوص در جنوب عراق کودکان شیعه را می‌دزدیدند و به منطقه‌ای اطراف بغداد و کربلا می‌برند و به آنها آموزش وهابیت افراطی می‌دادند و برای عملیات‌های انتحاری علیه هر کسی که با ما دوست بودند آماده می‌کردند.<br/> <br/>استاد حوزه علمیه به مقابله ایران با داعش اشاره کرد و گفت: رزمندگان ما سه مشکل با داعش داشتند، مین‌گذاری در مسیر جاده‌ها، انتحاری و تک تیرانداز که شهدای زیادی از ما گرفت.<br/> <br/>صمدی آملی با تاکید بر اینکه ابوبکر بغدادی دست پرورده سرویس‌های اطلاعاتی آسرائیل و آمریکا است، تصریح کرد: یک زن مامور اسرائیل سال‌ها در زندان ابوغریب با نفوذ در وی آموزش‌های لازم را به بغدادی داد و برای تشکیل داعش آماده کرد و 17 دستگاه جاسوسی در بدنش قرار دادند که لحظه به لحظه اطلاعاتش را به اسرائیل می‌فرستاد.<br/> <br/>ناامنی‎‌های منطقه برای قطع کردن خط مقاومت است<br/><br/>وی با بیان اینکه امروز خط مقاومت تا لبنان و فلسطین و یمن رسیده است، افزود: دشمن قصد دارد خط مقاومت را قطع کند و ناامنی‌های اخیر منطقه برای قطع کردن این خط مقاومت است اما بدانند که نه در عراق و نه در لبنان موفق نخواهند شد.<br/> <br/>صمدی آملی با تاکید بر اینکه باید این اتفاق بعد از سقوط داعش می‌افتاد تا مردم بیدار شوند، خاطرنشان کرد: ما امروز با 30 سال تجربه بعد از جنگ و با رهبریت ولی فقیه از مقابل همه هجمه‌ها و فشارها عبور می‌کنیم.<br/> <br/>مردم عراق خود را برای بعد سقوط داعش آماده کنند<br/><br/>وی بیان کرد: مردمی که مقابل داعش شهید می‌دادند اما خود را برای بعد داعش آماده نکردند و مقابل هم کشته می‌دهند آنها شهید نیستند پس از همین حالا به‌دنبال روز بعد سقوط داعش باشند.<br/> <br/>این استاد حوزه علمیه با تاکید بر اینکه مشکل عراق داعش نیست، اظهار کرد: داعش با کار زشت و پلیدی که در کشتن زن و مرد انجام داد عاطفه همه مردم جهان را جریحه‌دار کرد که قطعا سرنگون خواهد شد اما مشکل عراق بعد سقوط داعش است، مشکل مقام پرستی، رفتن به مجلس، ریاست جمهوری، وزیری و... است.<br/> <br/>صمدی آملی با بیان اینکه امروز شاهد رویش تفکر انقلابی زیادی در کشور هستیم، تصریح کرد: اگر یک روز با فتوا امام برای عملیات کربلای چهار و پنج، صد هزار نفر جمع می‌شدند اما امروز می‌بینیم برای دفاع از حرم میلیون‌ها نفر اعلام آمادگی می‌کنند و فقط ما باید جلوی آنها را بگیریم.<br/><br/>وی خاطرنشان کرد: ما به اهداف انقلاب و هشت سال دفاع مقدس رسیدیم چون هدف ما رسیدن به اسلام با اهل بیت بود که امروز حضور میلیونی مردم در اربعین ثمره این انقلاب است.<br/> <br/>صمدی آملی با بیان اینکه در این چهل سال حتی یک لحظه بدون توطئه دشمن نبودیم، گفت: ما در همان شرایط کشور را ساختیم اما در این میدان مسئولین عقب افتادند و بشتابند و به ملت برسند.<br/> <br/>انتهای پیام/<br/> </p>
    </article>
  </body>
</html>
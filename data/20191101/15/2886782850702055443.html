<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/01/brit-valasztasok-2019-partallaspontok-a-brexit-kerdeseben?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-01T15:56:17+00:00"/>
    <meta property="og:title" content="Brit választások 2019: pártálláspontok a brexit kérdésében"/>
    <meta property="og:description" content="Hogyan viszonyulnak a brit pártok a brexit kérdéséhez? Pártportrék."/>
  </head>
  <body>
    <article>
      <h1>Brit választások 2019: pártálláspontok a brexit kérdésében</h1>
      <address><time datetime="2019-11-01T15:56:17+00:00">01 Nov 2019, 15:56</time> by <a rel="author">Alastair Jamieson </a></address>
      <h3>Konzervatívok</h3>
      <h4>Pártvezér: Boris Johnson | Jelmondat: „Hajtsuk végre a brexitet!”</h4>
      <p>Alig négy éve a toryk eltökélten benn akarták tartani Nagy-Britanniát az unióban – újratárgyalt feltételek mellett, egy népszavazás támogatásával.</p>
      <p>Két vezércsere, egy katasztrofális választási eredmény és többszöri kabinetváltás után a párt most a brexit elkötelezett híve.</p>
      <p>Boris Johnson a felülvizsgált megállapodással távozni akar az unióból.</p>
      <p>A miniszterelnök, aki elődjétől, Theresa Maytől július végén vette át a kormányzást, többször megismételte: az Egyesült Királyság október 31-ig „bármi áron” kilép. A határidő az ígért kilépés nélkül letelt.</p>
      <p>Az európai integráció évtizedek óta a konzervatívok töréspontja. A brexit még inkább megosztotta őket. Huszonegy képviselőt – köztük több volt kormánytagot és Winston Churchill unokáját – szeptemberben kiközösítették, mert nem fogadták el a kormány brexittel kapcsolatos álláspontját. Közülük mindössze tízen jelöltethették magukat a soron következő, decemberi választáson.</p>
      <p>A brexit olyan politikai káoszt okozott, hogy a Kiáltvány fül még november 1-jén is Theresa May katasztrófával felérő 2017-es kampányára irányította az óvatlan látogatót <b><a href="https://www.conservatives.com/manifesto">a Konzervatív Párt honlapján</a></b>.</p>
      <p>A párt a „végrehajtott brexit esetén” több rendőrt ígér az utcákon, és több pénzt az egészségügyre.</p>
      <figure>
        <img src="https://static.euronews.com/articles/stories/04/27/42/74/808x454_cmsv2_62762127-0870-5c3e-a132-1a8e6eb7e2df-4274274.jpg"/>
        <figcaption>Boris Johnson, a konzervatívok vezéreReuters</figcaption>
      </figure>
      <h3>Munkáspárt</h3>
      <h4>Pártvezér: Jeremy Corbyn | Jelmondat: „A változások kora”</h4>
      <p>Több hónapos brexit-vívódás után a Munkáspárt arra a megállapításra jutott, hogy újra kell tárgyalni Johnson kilépési megállapodását, és egy második nyilvános szavazást kell szervezni.</p>
      <p>„A munkáspárti kormány megválasztása után három hónapon belül újratárgyalja az érzékeny megállapodást” – ígéri a párt a csütörtökön közzétett <b><a href="https://labour.org.uk/page/labour-brexit-plan/">kiáltványában</a></b>.</p>
      <p>Azt is hozzátették: „A Munkáspárt az egyedüli, amelyik nyilvános szavazást kezdeményez. Hisz az emberek döntési képességében.”</p>
      <p>Corbyn eközben nem tette közzé, hogyan szavazna.</p>
      <p>A brexit a Munkáspártot is megosztotta. Egyes tagjai attól tartanak, hogy Nigel Farage Brexit Pártja veszélyezteti a választási eredményeket, ha nem érvényesül a 2016-os népszavazás eredménye. Mások attól félnek, hogy a párt elveszti centrista pozícióját – az uniópárti szavazóktól a kimondottan brexit-ellenes szabad demokratákig.</p>
      <p>A párt sokkal magabiztosabb a nem brexittel kapcsolatos hazai témákban: a szegénységnek, az alacsony béreknek és a közszolgáltatások újraállamosításának a kérdésében. Ezzel vértezik fel magukat Boris Johnson jobboldali kormányával szemben.</p>
      <figure>
        <img src="https://static.euronews.com/articles/stories/04/27/42/74/808x454_cmsv2_0a713ba5-52a8-5c49-be34-514bfdcbbce7-4274274.jpg"/>
        <figcaption>Jeremy Corbyn irányítja a legnagyobb ellenzéki tömörülést: a MunkáspártotReuters</figcaption>
      </figure>
      <h3>Szabad demokraták</h3>
      <h4>Pártvezér: Jo Swinson | Jelmondat: „Állítsuk le a brexitet, építsünk fényesebb jövőt!”</h4>
      <p>A 2015-ös választási megsemmisülés után a párt brexit-ellenes kiállásával próbálja visszaszerezni – mindenekelőtt a maradáspártiak segítségével – a megingott bizalmat.</p>
      <p>Egyértelműen a brexit leállítását szorgalmazzák, és ezzel élesen szembemennek a többi nagy párt habozó pozíciójával.</p>
      <p>Egy sor helyi választási eredmény bátorítja a pártot abban, hogy visszaszerezheti elvesztett terét. A közvéleménykutatók szerint Anglia számos részében <b><a href="https://www.libdems.org.uk/with-jo?splash=1">a szabad demokraták</a></b> akár a Munkáspárt második helyét is megszorongathatják.</p>
      <p>Ha nem kerülnek többségbe, egy második népszavazást támogatnak.</p>
      <p>Swinson kijelentette: készen áll a politikai együttműködésre a skót és walesi nacionalista pártokkal annak érdekében, hogy ne osszák meg a maradáspártiak szavazatait.</p>
      <figure>
        <img src="https://static.euronews.com/articles/stories/04/27/42/74/808x454_cmsv2_e4457dcf-6dbb-57da-a8b8-f347013cf12a-4274274.jpg"/>
        <figcaption>Jo Swinson, a szabad demokraták vezetőjeReuters</figcaption>
      </figure>
      <h3>Skót Nemzeti Párt</h3>
      <h4>Pártvezér: Nicola Sturgeon | Jelmondat: „Eljött az ideje, hogy megválasszuk saját jövőnket”</h4>
      <p>A Skót Nemzeti Párt brexit-ellenes. Ez tükrözi a maradáspárti skótoknak a 2016-os népszavazáson kinyilvánított véleményét. A párt egy második referendumért kampányol annak érdekében, hogy meghiúsítsák az uniós kilépést.</p>
      <p>A skót haragban látnak lehetőséget arra, hogy a brexit-eljárás folytatása esetén egy gyors függetlenségi népszavazást hirdessenek, amelynek végső célkitűzése a független Skócia csatlakozása az unióhoz.</p>
      <p>A párt „<a href="https://www.snp.org/vote-snp-for-an-escape-route-from-this-tory-brexit-mess/"><b>menekülési útvonalként</b></a>” hirdeti magát egy konzervatív brexit esetén.</p>
      <p>Miközben brexit-üzenetei népszerűek, az SNP kemény csatára számíthat Skócia azon részén, ahol a szabad demokraták és a toryk élvezik a bizalmat.</p>
      <figure>
        <img src="https://static.euronews.com/articles/stories/04/27/42/74/808x454_cmsv2_eea90785-7ffa-5866-a97a-11e4065d5ccf-4274274.jpg"/>
        <figcaption>Nicola Sturgeon, az SNP vezetőjeReuters</figcaption>
      </figure>
      <h3>Brexit Párt</h3>
      <h4>Pártvezér: Nigel Farage | Jelmondat: „Váltsuk jóra a politikát!”</h4>
      <p>Az összeomló Egyesült Királyság Függetlenségi Pártjának, az UKIP-nak a romjain létrejött <b><a href="https://www.thebrexitparty.org/">Brexit Párt</a></b> megállapodás nélkül lépne ki az EU-ból. A „tiszta” brexit hívei.</p>
      <p>Vehemensen ellenezték Theresa May megállapodását, és azt mondják: Johnson sem lépett nagyot, mert a válás még mindig milliárdokba kerülne. Fontban.</p>
      <p>Farage a tervek szerint pénteken mutatja be tervét. Azt mondta, készen áll egy választási szövetségre a konzervatívokkal annak érdekében, hogy ne osszák meg a kilépéspárti szavazókat. De csak abban az esetben, ha Johnson is hajlik a rendezetlen kilépésre. Ennek elenyésző az esélye.</p>
      <p>A nyers brexit-hívek támogatásával nem kizárt, hogy a Brexit Párt – a szabad demokratákhoz hasonlóan – áttörő eredményt ér el december 12-én.</p>
      <figure>
        <img src="https://static.euronews.com/articles/stories/04/27/42/74/808x454_cmsv2_c9b05811-8e28-5bcf-89cc-2a86cc746b48-4274274.jpg"/>
        <figcaption>Nigel Farage, EP-képviselő és a Brexit Párt vezetőjeReuters</figcaption>
      </figure>
      <h3>A Változások Független Csoportja</h3>
      <h4>Vezető: Anna Soubry</h4>
      <p>A párt a Változtassuk meg az Egyesült Királyságot néven alakult meg az idén. Egyfajta menhelye azoknak a képviselőknek, akik a brexit miatt szakítottak a Konzervatív-, illetve Munkáspárttal. A nevét azután változtatta meg, hogy néhány képviselője átült a szabad demokraták közé.</p>
      <p>Öt megmaradt képviselője egy <b><a href="https://voteforchange.uk/mps/">második népszavazást sürget</a></b>.</p>
      <figure>
        <img src="https://static.euronews.com/articles/stories/04/27/42/74/808x454_cmsv2_9d2fa12f-b54c-5513-a69e-98492a52641e-4274274.jpg"/>
        <figcaption>Anna Soubry, a Konzervatív Párt volt képviselőjeReuters</figcaption>
      </figure>
      <h3>Zöldek</h3>
      <h4>Pártvezetők: Jonathan Bartley &amp; Siân Berry | Jelmondat: „Önökkel, az emberek szavazatával”</h4>
      <p>Az EU-párti tömörülésnek egyetlen parlamenti képviselője van. Caroline Lucas gyakran áll ki a második brexit referendum mellett. Maga a párt azonban inkább a környezetvédelmi témákkal kampányol. A brexitről alig esik szó a <b><a href="https://policy.greenparty.org.uk/">honlapján</a></b>.</p>
      <figure>
        <iframe data-src="https://twitter.com/euronewses/status/1189621742886707200" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>
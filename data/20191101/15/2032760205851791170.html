<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88450"/>
    <meta property="og:site_name" content="Denník politika"/>
    <meta property="article:published_time" content="2019-11-01T15:35:05+00:00"/>
    <meta property="og:title" content="Dohoda nie je brexit, vyhlásil Farage a premiérovi Johnsonovi adresoval výzvu"/>
    <meta property="og:description" content="1.11.2019 (Webnoviny.sk) – Líder strany Brexit Nigel Farage vyzval britského premiéra Borisa Johnsona, aby upustil od jeho dohody o brexite a vybudoval s ním alianciu za odchod Veľkej Británie z Európskej únie (EÚ). Vyjadril sa tak pri príležitosti začiatku kampane strany Brexit pred parlamentnými voľbami, ktoré sa uskutočnia 12. decembra."/>
  </head>
  <body>
    <article>
      <h1>Dohoda nie je brexit, vyhlásil Farage a premiérovi Johnsonovi adresoval výzvu</h1>
      <address><time datetime="2019-11-01T15:35:05+00:00">01 Nov 2019, 15:35</time> by <a rel="author">Webnoviny</a></address>
      <p>1.11.2019 (Webnoviny.sk) – Líder strany Brexit Nigel Farage vyzval britského premiéra Borisa Johnsona, aby upustil od jeho dohody o brexite a vybudoval s ním alianciu za odchod Veľkej Británie z Európskej únie (EÚ). Vyjadril sa tak pri príležitosti začiatku kampane strany Brexit pred parlamentnými voľbami, ktoré sa uskutočnia 12. decembra.</p>
      <p>Farage vyhlásil, že spojenie jeho strany a Johnsonovej Konzervatívnej strany je <i>„jedinou cestou“</i> vpred. Zároveň však Johnsona varoval, že ak jeho ponuku odmietne, jeho strana nasadí protikandidátov po celej Británii. Konzervatívci už skôr odmietli formálnu dohodu so stranou Brexit.</p>
      <p>Farageovo vyhlásenie prišlo po tom, čo sa americký prezident Donald Trump vyjadril, že by sa predseda strany Brexit mal spojiť s Johnsonom a vytvoriť tak <i>„nezastaviteľnú silu“</i>.</p>
      <h3>Dohoda „nie je brexit“</h3>
      <p>Farage odštartoval začiatok kampane tým, že odsúdil Johnsonovu dohodu, ktorá podľa neho <i>„nie je brexit“</i>. Premiéra vyzval, aby sa namiesto tejto dohode venoval dohode o voľnom obchode s EÚ, ktorá je podobná dohode únie s Kanadou, a určil termín na jej podpísanie na 1. júla 2020.</p>
      <p>Ak by dovtedy dohodu neuzavreli, Británia by mala opustiť úniu bez dohody a prejsť na pravidlá Svetovej obchodnej organizácie. <i>„Považujem to za úplne rozumné. To by bol naozaj brexit,“</i> vyhlásil Farage.</p>
      <p>Okrem iného tiež skritizoval Labouristickú stranu, ktorá chcela prerokovať dohodu a hlasovať o nej v referende, za <i>„úplnú zradu brexitu“</i> a vyjadril sa, že jeho strana napadne labouristické kreslá na severe Anglicka a regióne Midlands.</p>
      <h3>Náskok konzervatívcov pred labouristami</h3>
      <p>Nedávne prieskumy verejnej mienky naznačujú, že konzervatívci budú mať náskok oproti opozičným labouristom Jeremyho Corbyna.</p>
      <p>Niektorí konzervatívci však majú obavy, že by Farageovi kandidáti mohli rozdeliť podporovateľov brexitu na dva tábory a zabrániť tak Konzervatívnej strane vyhrať vo voľbách. Ak by vyhrali labouristi, mohlo by to viesť k novému referendu o odchode z únie.</p>
      <p><i>„Hlas pre Faragea riskuje, že sa Jeremy Corbyn dostane na Downing street zadnými dvierkami. Nedokončí to brexit a vytvorí to ďalší zaseknutý parlament, ktorý nefunguje,“</i> vyjadril sa pre spravodajský portál BBC zdroj z radov konzervatívcov.</p>
      <p>Viac k témam: <a href="https://www.webnoviny.sk/tag/brexit/"><u>Brexit</u></a>, <a href="https://www.webnoviny.sk/tag/britsky-premier/"><u>britský premiér</u></a>, <a href="https://www.webnoviny.sk/tag/no-deal-brexit-brexit-bez-dohody/"><u>No deal brexit (Brexit bez dohody)</u></a><br/>Zdroj: Webnoviny.sk – <a href="https://www.webnoviny.sk/dohoda-nie-je-brexit-vyhlasil-farage-a-premierovi-johnsonovi-adresoval-vyzvu/"><u>Dohoda nie je brexit, vyhlásil Farage a premiérovi Johnsonovi adresoval výzvu</u></a> © SITA Všetky práva vyhradené.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/01/protsedura_zherebkuvannya_elitraundu_kvalifikatsii_chs2020_z_futzalu_v_1681651"/>
    <meta property="og:site_name" content="ZIK.UA"/>
    <meta property="article:published_time" content="2019-11-01T15:41:00+00:00"/>
    <meta property="og:title" content="Процедура жеребкування еліт-раунду кваліфікації ЧС-2020 з футзалу в європейській зоні"/>
    <meta property="og:description" content="У четвер, 7 листопада, національна збірна України з футзалу дізнається імена своїх суперників в елітному раунді європейської кваліфікації до чемпіонату світу-2020."/>
  </head>
  <body>
    <article>
      <h1>Процедура жеребкування еліт-раунду кваліфікації ЧС-2020 з футзалу в європейській зоні</h1>
      <address>
        <time datetime="2019-11-01T15:41:00+00:00">01 Nov 2019, 15:41</time>
      </address>
      <p>
        <b>У четвер, 7 листопада, національна збірна України з футзалу дізнається імена своїх суперників в елітному раунді європейської кваліфікації до чемпіонату світу-2020.</b>
      </p>
      <p>Церемонія жеребкування відбудеться в штаб-квартирі УЄФА у швейцарському Ньоні (початок – о 15:15 за київським часом), <a href="http://ffu.ua/article/37995">повідомляє </a>офіційний сайт Української асоціації футболу.</p>
      <p>Будуть сформовані чотири групи по чотири збірні. Процедура розпочнеться з визначення господарів груп. Оскільки заявки подали сім претендентів, то перевагу буде віддано чотирьом країнам, які витягнуть першими.</p>
      <p><i><u>Перелік міст-претендентів:</u></i> Запоріжжя (Україна), Малага (Іспанія), Повуа-ді-Варзін (Португалія), Ніш (Сербія), Загреб (Хорватія), Брно (Чехія), Єкатеринбург (Росія).</p>
      <p>Кожна з країн-господарок буде відправлена до своєї групи під позицією з відповідним номером.</p>
      <p><b>Кошик 1:</b> Білорусь, Хорватія, Чехія, Фінляндія, Франція, Румунія, Словаччина, Україна.</p>
      <p>У кошику під номером 1 представлені країни, які посіли другі місця у своїх групах в основному раунді. Позиція під час посіву: 3-4.</p>
      <p><b>Кошик 2:</b> Азербайджан, Італія, Сербія, Словенія.</p>
      <p>У кошику під номером 2 представлені країни, які посіли перші місця в основному раунді, але є нижчими за рейтингом УЄФА, ніж чотири представники третього кошика. Позиція під час посіву: 2.</p>
      <p><b>Кошик 3:</b> Казахстан, Росія, Португалія, Іспанія.</p>
      <p>У кошику під номером 3 представлені країни, які посіли перші місця в основному раунді та є найвищими за рейтингом в Європі. Позиція під час посіву: 1.</p>
      <p>Зазначимо, що під час жеребкування збірні України та Росії будуть розведені. Матчі елітного раунду відбору ЧС-2020 відбудуться з 28 січня до 2 лютого 2020 року.</p>
      <p>Згідно з квотою УЄФА до фінальної частини світової першості, що пройде в Литві з 12 вересня по 4 жовтня 2020 року, потраплять сім представників Старого світу. Литва, як господар змагань, отримала автоматичну перепустку до фіналу. До неї приєднаються чотири переможці груп еліт-раунду відбору та ще дві команди, які визначаться у плей-оф між збірними, що посядуть другі місця.</p>
      <p>Відзначимо, що пари, які зіграють у плей-оф, будуть визначені одразу після жеребкування елітного раунду. Протистояння буде двоматчевим. Команди, які витягнуть першою та третьою, зіграють перший поєдинок удома (9 квітня), а поєдинок-відповідь – у гостях (12 квітня). Відповідно їхні суперники (2-й та 4-й номери) – навпаки. Збірні України та Росії, якщо потраплять до плей-оф, також будуть розведені.</p>
      <p>Додамо також, що АФК (Азія) матиме змогу відправити на ЧС-2020 п’ять команд, КАФ (Африка) – три, КОНКАКАФ (Північна й Центральна Америка) – чотири, КОНМЕБОЛ (Південна Америка) – чотири, ОФК (Океанія) – одну. Загалом у світовій першості візьмуть участь 24 команди.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/10/31/zbirna_ukrainy_z_futzalu_7_lystopada_diznaietsya_supernykiv_po_elitraundu_1680449"/>
        <a href="https://zik.ua/news/2019/10/28/trener_zbirnoi_ukrainy_z_futzalu_oleksandr_kosenko_shkoda_shcho_vyyshly_do_1678331"/>
        <a href="https://zik.ua/news/2019/10/25/u_pershiy_gri_vidboru_na_chs2020_zbirna_ukrainy_z_futzalu_rozgromyla_kosovo_1675945"/>
        <a href="https://zik.ua/news/2019/10/16/zbirna_ukrainy_z_futzalu_otrymala_kalendar_matchiv_u_vidbori_do_chs2020_1668965"/>
      </related>
    </article>
  </body>
</html>
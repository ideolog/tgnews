<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/1/7230754/"/>
    <meta property="og:site_name" content="Українська правда"/>
    <meta property="article:published_time" content="2019-11-01T15:26:09+00:00"/>
    <meta property="og:title" content="Григорій Лєпс став персоною нон грата в Латвії"/>
    <meta property="og:description" content="Латвія включила відомого в РФ співака Григорія Лєпса в перелік осіб, яким заборонений в’їзд до країни."/>
  </head>
  <body>
    <article>
      <h1>Григорій Лєпс став персоною нон грата в Латвії</h1>
      <address>
        <time datetime="2019-11-01T15:26:09+00:00">01 Nov 2019, 15:26</time>
      </address>
      <p>Латвія включила відомого в Росії співака Григорія Лєпса в перелік осіб, яким заборонений в’їзд до країни.</p>
      <p>Про відповідне рішення повідомив глава МЗС Латвії Едгар Ринкевич, повідомляє "<a href="https://www.eurointegration.com.ua/news/2019/11/1/7102541/">Європейська правда</a>" з посиланням на портал <a href="https://www.delfi.lv/">Delfi.</a></p>
      <p>Рішення було прийняте на підставі оцінки органів безпеки і другої частини 61 статті закону Про імміграцію. Лєпсу заборонено в'їжджати на територію Латвії на невизначений час.</p>
      <p>Раніше міністр юстиції Яніс Борданс критикував міністра внутрішніх справ Сандіса Гіргенса за те, що він не включив Лєпса в чорний список, а навпаки, відвідав його концерт в Юрмалі.</p>
      <p>Лєпс є в чорних списках декількох країн. Наприклад, йому заборонений в'їзд у <a href="https://www.eurointegration.com.ua/news/2019/05/3/7095837/">Литву.</a></p>
      <p>Мінфін США заявив, що Григорій Лєпс пов'язаний у злочинним синдикатом "Братське коло". На думку американських слідчих, він міг бути кур'єром у цій мафіозній структурі. "Братське коло" вважається злочинною мережею, створеною на пострадянському просторі і діє в Європі, на Близькому Сході, Африці та Латинській Америці. Профілем діяльності угруповання слідчі назвали відмивання грошей і торгівлю наркотиками.</p>
      <p>І хоча сам Григорій Лєпс заперечує свій зв'язок з мафією, на багатьох відеозаписах і фотографіях видно, як співак зустрічається з лідерами злочинного угруповання і виступає на їх ювілеях.</p>
      <related>
        <a href="https://www.pravda.com.ua/news/2019/10/30/7230464/"/>
        <a href="https://www.pravda.com.ua/articles/2019/10/30/7230425/"/>
        <a href="https://www.eurointegration.com.ua/news/2019/10/17/7101987/"/>
      </related>
    </article>
  </body>
</html>
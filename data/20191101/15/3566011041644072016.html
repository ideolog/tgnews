<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543899.html/%D8%B9%D8%AF%D9%87-%D8%A7%DB%8C-%D8%A7%D8%B2-%D8%AE%D8%B7-%D8%A7%D9%85%D8%A7%D9%85-%D8%B1%DB%8C%D8%B2%D8%B4-%DA%A9%D8%B1%D8%AF%D9%86%D8%AF-%D9%88-%D8%B4%DB%8C%D8%B7%D8%A7%D9%86-%D9%81%D8%B1%DB%8C%D8%A8-%D8%B4%D8%A7%D9%86-%D8%AF%D8%A7%D8%AF--%D8%BA%D9%81%D9%84%D8%AA-%D8%A7%D8%B2-%D9%81%D8%B1%D9%87%D9%86%DA%AF-%D8%A7%D8%A8%D8%AA%D8%B0%D8%A7%D9%84-%D8%B1%D8%A7-%D9%86%D9%85%DB%8C-%D9%BE%D8%B0%DB%8C%D8%B1%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T15:20:00+00:00"/>
    <meta property="og:title" content="عده ای از خط امام ریزش کردند و شیطان فریب شان داد/ غفلت از فرهنگ ابتذال را نمی پذیریم"/>
    <meta property="og:description" content="امام جمعه رشت تسخیر لانه جاسوسی را توسط دانشجویان پیرو خط امام عنوان کرد و گفت: بعضی ها به مرور از خط امام(ره) ریزش کردند و شیطان آنها را فریب داد."/>
  </head>
  <body>
    <article>
      <h1>عده ای از خط امام ریزش کردند و شیطان فریب شان داد/ غفلت از فرهنگ ابتذال را نمی پذیریم</h1>
      <h2>امام جمعه رشت:</h2>
      <address>
        <time datetime="2019-11-01T15:20:00+00:00">01 Nov 2019, 15:20</time>
      </address>
      <p>امام جمعه رشت تسخیر لانه جاسوسی را توسط دانشجویان پیرو خط امام عنوان کرد و گفت: بعضی ها به مرور از خط امام(ره) ریزش کردند و شیطان آنها را فریب داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.8deynews.com/439932">8دی</a>، آیت الله رسول فلاحتی امروز در خطبه های نمازجمعه رشت با توصیه همگان به تقوای الهی اظهار کرد: امروز مصادف با حمله به خانه کعبه به دستور یزید است و آل سعود نیز در چند سال قبل زائران خانه خدا را به شهادت رساندند.</p>
      <p>وی به روی کار آمدن بلشویک ها در سال ۱۹۱۷ میلادی مصادف با شنبه هفته آینده اشاره کرد و افزود: در همان سال قرارداد بالفور و جدایی فلسطین از دنیای اسلام صورت گرفت.</p>
      <p>امام جمعه رشت با بیان اینکه ۱۳ آبان در تاریخ ملت ایران به یادماندنی است، خاطرنشان کرد: سال ۱۳۴۳ رژیم پهلوی حضرت امام خمینی(ره) را به ترکیه تبعید کرد و ملت ایران با سه ضلع تبعید امام(ره)، شهادت دانش آموزان در سال ۵۷ و تسخیر لانه جاسوسی از انقلاب اسلامی دفاع می کنند.</p>
      <p>آیت الله فلاحتی، تسخیر لانه جاسوسی را توسط دانشجویان پیرو خط امام عنوان کرد و گفت: بعضی ها به مرور از خط امام(ره) ریزش کردند و شیطان آنها را فریب داد.</p>
      <p>وی با اشاره به اینکه ۱۳ آبان به عنوان روز ملی مبارزه با استکبار جهانی در تقویم جمهوری اسلامی ایران به ثبت رسیده است، تصریح کرد: امسال مردم ایران راهپیمایی روز ۱۳ آبان را گسترده تر و مقتدرانه تر برگزار می کنند تا دنیای استکبار بداند ملت ایران هنوز مدرس ملت ها است.</p>
      <p>نماینده ولی فقیه در گیلان به ۱۴ آبان روز فرهنگ عمومی اشاره کرد و یادآور شد: استوانه های انقلاب و فرهنگ عمومی برپایه سلامت جامعه است اما این امر به معنای چشم پوشی از کارهایی که دشمنان در داخل کشور انجام می دهند، نیست.</p>
      <p> </p>
      <p>
        <b>** غفلت از فرهنگ ابتذال را نمی پذیریم</b>
      </p>
      <p>آیت الله فلاحتی با تاکید براینکه غفلت از فرهنگ ابتذال را نمی پذیریم، بیان کرد: مساله عفاف و حجاب در جامعه نگران کننده است البته اگرچه از بخش های عمومی راضی هستیم اما از بخش عفاف و حجاب راضی نیستیم و بیشترین مسئولیت در این عرصه به عهده پدرها و مادرها است.</p>
      <p>وی، ۸۰ درصد مسئولیت عفاف و حجاب را به عهده خانواده ها دانست و اظهار کرد: پدران و مادران نباید از مسئولیت حجاب و عفاف فرزندان خود شانه خالی کنند.</p>
      <p>امام جمعه رشت با اشاره به اینکه دشمن از طریق شبکه های مجازی و رسانه ها به مساله عفاف و حجاب دامن می زند، بیان کرد: عده ای از مسئولان فرهنگی در این زمینه غفلت می کنند.</p>
      <p>آیت الله فلاحتی، اراده متولیان مربوطه برای رهایی از وضعیت نکبت بار عفاف و حجاب را تاثیرگذار خواند و افزود: بنده می دانم مردم خواهان عفاف و حجاب فاطمه زهرا(س) در جامعه هستند.</p>
      <p>وی با تسلیت سالروز شهادت امام حسن عسکری(ع) در سال ۲۶۰ هجری، تصریح کرد: آغاز امامت ولیعصر(عج) را به تمام مسلمانان به ویژه شیعیان تبریک عرض می کنم.</p>
      <p>نماینده ولی فقیه در گیلان به راهکارهای تربیت از نگاه قرآن و سنت اشاره کرد و گفت: یکی از راهکارهایی که می تواند فرزندانی در تراز تربیت اسلامی داشته باشیم، تشویق است.</p>
      <p>آیت الله فلاحتی با بیان اینکه تشویق راهکاری آرام، مبرهن و مستدل است که می تواند در تربیت نسل انسانی و اسلامی کمک کند، تصریح کرد: تشویق واکنش مثبت نسبت به کار خوب دیگران است.</p>
      <p>انتهای پیام/</p>
    </article>
  </body>
</html>
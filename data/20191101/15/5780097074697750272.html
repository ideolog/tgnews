<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/hong-kong-chine-rfi-oudom-01-11-2019"/>
    <meta property="og:site_name" content="RFI"/>
    <meta property="article:published_time" content="2019-11-01T15:14:22+00:00"/>
    <meta property="og:title" content="​ប៉េកាំង ថា​នឹង​ពិនិត្យ​ជាថ្មី​ចំពោះ​យន្តការ​ជ្រើសរើស​ថ្នាក់​ដឹកនាំ​ហុកកុង​"/>
    <meta property="og:description" content="រដ្ឋ​អំណាចចិន ប្រកាស​នៅថ្ងៃទី​១វិច្ឆិកាថា​នឹង«​ធ្វើ​ឱ្យ​ប្រសើរ​ឡើង​»នូវ​បែបបទយន្តការ​​ជ្រើសរើស​ប្រមុខ​ដឹកនាំ​ហុង​កុង។ ចំពោះពាក្យថា​ការ​«ធ្វើឱ្យប្រសើរឡើង»នេះ គេ​មិនដឹង​ប្រាកដ​ជាក់​​ច្បាស់​ថា..."/>
  </head>
  <body>
    <article>
      <h1>​ប៉េកាំង ថា​នឹង​ពិនិត្យ​ជាថ្មី​ចំពោះ​យន្តការ​ជ្រើសរើស​ថ្នាក់​ដឹកនាំ​ហុកកុង​</h1>
      <address><time datetime="2019-11-01T15:14:22+00:00">01 Nov 2019, 15:14</time> by <a rel="author">ហេង ឧត្តម</a></address>
      <p>
        <b>
          <b>រដ្ឋ​អំណាចចិន ប្រកាស​នៅថ្ងៃទី​១វិច្ឆិកាថា​នឹង«​ធ្វើ​ឱ្យ​ប្រសើរ​ឡើង​»នូវ​បែបបទយន្តការ​​ជ្រើសរើស​ប្រមុខ​ដឹកនាំ​ហុង​កុង។ ចំពោះពាក្យថា​ការ​</b>
          <b>«</b>
          <b>ធ្វើឱ្យប្រសើរឡើង</b>
          <b>»នេះ គេ​មិនដឹង​ប្រាកដ​ជាក់​​ច្បាស់​ថា រដ្ឋ​អំណាច​ចិន​នឹងចង់​​ធ្វើ​អ្វី​ឱ្យ​ប្រាកដ​នោះទេ!  ​តែ​អាជ្ញាធរ​ចិន គ្រាន់តែ​​បង្ហើបថា «នឹង​ជំរុញ​យន្តការ​ប្រជាធិបតេយ្យ​នៅហុងកុង  ប៉ុន្តែ​ហាម​ដាច់​ខាត​ចំពោះ​សកម្មភាព​ទាំងឡាយ​ណា​ ដែលគំរាម​កំហែង​ដល់​សន្តិភាព​ និង​សន្តិសុខ​ផ្ទៃក្នុង»។​​ </b>
        </b>
      </p>
      <p>ន័យសេចក្តី​ដែល​ថា «ជំរុញធ្វើ​​ឱ្យ​ប្រសើរឡើង​»​ចំពោះ​ស្ថានការណ៍​ហុងកុង ទាំង​ផ្លូវ​​នយោបាយ​និង​ផ្លូវ​ច្បាប់​ហុងកុងនេះ គឺ​គេ​លំបាក​នឹង​បកស្រាយ​ណាស់ តែ​បើ​តាម​អ្នក​ជំនាញកិច្ចការ​ហុងកុង​ គេ​សង្ស័យ​ថា រដ្ឋ​អំណាច​ចិន ​ទំនង​ជា​ចង់ផ្លាស់​​ប្តូរ​ក្បាល​ម៉ាស៊ីន​ដឹកនាំហុកកុង ពិត​មែនហើយ​ ដើម្បី​បន្ធូរ​ សម្រាល​ស្ថានការណ៍​ដ៏​តាន​តឹង នៅហុងកុង ​ដែល​ធ្លាក់​ក្នុង​វិបត្តិ​បាតុកម្ម​ ជាង​៤ខែ​មកនេះ​​។ ចំណុច​នេះ ក៏ត្រូវ​បាន​គេ​សង្ស័យ​ និង​មាន​រាយការណ៍​ដោយ​កាសែត​អង់គ្លេស​ រួច​មកហើយដែរ។​</p>
      <p>ការជំរុញ​ឱ្យ​ប្រសើរឡើង​ នៅផ្លូវ​នយោបាយ​ប្រជាធិបតេយ្យ និង​ផ្លូវ​ច្បាប់ នៅហុងកុង គឺ​ជាខ្លឹមសារ​នៃ​សេចក្តី​សម្រេច​ថ្នាក់​កំពូល​ ចេញពី​ការិយាល័យ​នយោបាយរបស់​​បក្ស​កុម្មុយនីស្តចិន​ ដែល​មាន​មេៗដឹកនាំ​ក្នុង​រចនាសម្ព័ន្ធ​កំពូលៗ​របស់​បក្ស ចំនួន​៣៧០នាក់​ ជាអ្នក​សម្រេច​។ ការសម្រេច​នេះ គឺបន្ទាប់ពីបានធ្វើកិច្ចប្រជុំបិទទ្វារជិតឈឹង​ អស់ពេល៤ថ្ងៃនេះ នៅកណ្តាល​ក្រុងប៉េកាំង។ ក្នុង​សេចក្តីថ្លែង​ជា​ផ្លូវការ ប្រកាសក្រោយ​ពី​អង្គប្រជុំ គឺ​បញ្ជាក់ថា​«ហុងកុង​កំពុង​ជួប​សភាពការណ៍​​ស្មុគស្មាញខ្លាំង​ ប្រឈម​នឹង​ហានិយភ័យ​ខ្ពស់បំផុត​ដែល​អា​ចប៉ះពាល់​ដល់​សន្តិសុខជាតិ ដូច្នេះ ត្រូវ​ពង្រឹក​ឡើងវិញ ស្មារតី​មនសិការ​ជាតិ និងសុ​ឆន្ទៈ​ស្នេហាជាតិ​»។</p>
      <p>មន្ត្រី​ជាន់​ខ្ពស់​ចិន​ លោក Shen Chunyao អ្នក​ទទួល​បន្ទុកកិច្ចការ​ហុងកុង​និងម៉ាកាវ បានចេញមុខ​ធ្វើ​សន្និសីទ​កាសែត ​ថា «ការជំរុញ​ឱ្យ​ប្រសើរឡើង ចំពោះ​ប្រព័ន្ធ​ផ្លូវ​ច្បាប់ គឺ​ដើម្បី​រក្សា​សន្តិសុខ​ជាតិ​ ដែល​អនុលោម​ទៅតាម​ធម្មនុញ្ញ​ជាមូលដ្ឋាន​របស់​ហុងកុង។ ហើយ​ទាំង​នេះ ចាំបាច់​ត្រូវ​បង្រៀន​សង្គម​ហុងកុង​បន្ថែមទៀតនិង​បង្រៀន​ឡើងវិញ​ ពីប្រវត្តិសាស្ត្រ​និង​វប្បធម៌​ចិន​ ទៅដល់​យុវជន​ហុងកុង»។​ នៅក្នុង​ន័យនេះ ថ្នាក់​ដឹកនាំ​ចិនរូបនេះ​​ ទំនង​ជា​ចង់​សំដៅ​ដល់ ​​ធម្មនុញ្ញ​ជាមូលដ្ឋាន​របស់​ហុងកុង មាន​​ចែង​ច្បាស់​ហើយថា ហុងកុង​ជា​ផ្នែក​មួយ​របស់​ចិន​៕​</p>
    </article>
  </body>
</html>
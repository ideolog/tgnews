<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Madrid-acollira-ONU-climatic-Xile_0_2336166491.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T15:20:27+00:00"/>
    <meta property="og:title" content="Madrid acollirà la Cimera de l'ONU sobre el Canvi Climàtic que Xile ha suspès"/>
    <meta property="og:description" content="Greta Thunberg demana ajuda per travessar de nou l'Atlàntic, aquest cop cap a Espanya"/>
  </head>
  <body>
    <article>
      <h1>Madrid acollirà la Cimera de l'ONU sobre el Canvi Climàtic que Xile ha suspès</h1>
      <h2>Greta Thunberg demana ajuda per travessar de nou l'Atlàntic, aquest cop cap a Espanya</h2>
      <address>
        <time datetime="2019-11-01T15:20:27+00:00">01 Nov 2019, 15:20</time>
      </address>
      <p>La Convenció Marc de l'ONU sobre el Canvi Climàtic (UNFCCC, sigles en anglès) ha anunciat aquest divendres que accepta l'oferta del govern espanyol per acollir la cimera anual d'aquest organisme, la COP25, que s'havia de celebrar a Xile el mes que ve però que <a href="https://www.ara.cat/internacional/Xile-cancella-cimera-climatic-protestes_0_2334966638.html">el govern de Sebastián Piñera ha hagut de suspendre</a> a causa de les massives protestes que continuen omplint els carrers del país.</p>
      <p><a href="https://www.ara.cat/societat/Espanya-ONU-cancellada-protestes-Xile_0_2335566611.html">L'executiu de Pedro Sánchez es va oferir des del primer moment a acollir la trobada</a> internacional, que havia de portar més de 25.000 persones fins al país andí, i aquest divendres l'organisme responsable dins de l'ONU ha anunciat que accepta l'oferta. La cimera, que reunirà representants dels més de 190 països que formen part de l'UNFCCC, es mantindrà en les dates previstes: del 2 al 13 de desembre.</p>
      <p>La secretària general d'aquest organisme de l'ONU, Patricia Espinosa, ha agraït "la generosa oferta" del govern espanyol per acollir la cimera, que tindrà lloc per primera vegada a Espanya. "És encoratjador veure països treballant junts en l'esperit del multilateralisme per fer front al canvi climàtic, el repte més gran que afronta la nostra i les futures generacions", ha dit en un comunicat.</p>
      <p>L'any passat la <a href="https://www.ara.cat/internacional/Brasil-fracassar-cimera-Canvi-Climatic-Polonia_0_2143585848.html">COP24 es va celebrar a la ciutat polonesa de Katowice, i va servir per acordar el reglament d'aplicació de l'Acord de París</a> contra el anvi climàtic, un tractat signat per 195 països el 2015 a la capital francesa durant la cimera d'aquell any, la COP21. Xile va assumir el compromís d'acollir la COP25 a finals de l'any passat quan el president brasiler, Jair <a href="https://www.ara.cat/internacional/Bolsonaro-segueix-Trump-materia-climatica_0_2133986654.html">Bolsonaro, es va estrenar en el càrrec amb la decisió de rebutjar l'organització de la cimera climàtica</a>, que en un primer moment estava prevista al Brasil.</p>
      <p>La jova activista climàtica sueca Greta Thunberg, que va travessar l'atlàntic en un vaixell zero emissions que li va oferir (i va conduir) Piere Casiragui, de la casa reial de Mònaco, ha tornat a demanar ajuda per travessar de nou l'oceà en sentit invers per poder anar finalment a Madrid per assistir a la COP25. L'objectiu del viatge de Thunberg al continent americà, i del seu any sabàtic de l'escola, era assistir a la cimera climàtica que va acollir l'ONU a Nova York a finals de setembre, però també la COP25 que s'havia de celebrar a Xile.</p>
      <figure>
        <iframe data-src="https://twitter.com/GretaThunberg/status/1190290034131267591?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>En un segon tuit, l'adolescent sueca ha lamentat que finalment no podrà visitar l'Amèrica Central ni l'Amèrica del Sud, tal com tenia previst per als pròxims mesos, però ha destacat que "no es tracta de mi i de les meves experiències ni d'on m'agradaria viatjar", sinó de combatre l'emergència climàtica. Aquest divendres, Thunberg va participar en una nova protesta climàtica de l'organització global de joves Fridays for Future a la ciutat nord-americana de Los Angeles.</p>
    </article>
  </body>
</html>
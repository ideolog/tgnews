<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-panchayat-in-odisha-stops-ration-of-20-families-for-open-defecation-2826841.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T11:13:59+00:00"/>
    <meta property="og:title" content="ओडिशा: खुले में शौच करने पर पंचायत ने रोका 20 परिवारों का राशन"/>
    <meta property="og:description" content="ओडिशा के गंजम जिले में 20 से अधिक परिवारों को राशन की आपूर्ति रोक दी गई है। पंचायत ने खुले में शौच करने वाले लोगों को सार्वजनिक वितरण प्रणाली (पीडीएस) के तहत मिलने वाले लाभ रोकने का फैसला किया था,..."/>
  </head>
  <body>
    <article>
      <h1>ओडिशा: खुले में शौच करने पर पंचायत ने रोका 20 परिवारों का राशन</h1>
      <address><time datetime="2019-11-01T11:13:59+00:00">01 Nov 2019, 11:13</time> by <a rel="author">एजेंसी,नई दिल्ली</a></address>
      <p>ओडिशा के गंजम जिले में 20 से अधिक परिवारों को राशन की आपूर्ति रोक दी गई है। पंचायत ने खुले में शौच करने वाले लोगों को सार्वजनिक वितरण प्रणाली (पीडीएस) के तहत मिलने वाले लाभ रोकने का फैसला किया था, जिसके तहत यह कार्रवाई की गई। सनखेमुंडी प्रखंड की गौतमी पंचायत के सरपंच सुशांत स्वैन ने बताया कि पंचायत की 20 अक्टूबर को हुई बैठक में लिए गए निर्णय के अनुसार पिछले 11 दिनों से 20 से अधिक परिवारों को पीडीएस के तहत मिलने वाला राशन रोक दिया गया है।</p>
      <p>हालांकि गंजम के जिलाधिकारी विजय अमृता कुनेज ने कहा कि किसी व्यक्ति के लिए राष्ट्रीय खाद्य सुरक्षा कानून (एनएफएसए) और राज्य खाद्य सुरक्षा कानून (एसएफएसए) के तहत मिलने वाले लाभ में कटौती नहीं की जा सकती है।</p>
      <p>उन्होंने कहा कि अगर कोई खुले में शौच करता पाया गया, खासतौर से सड़क के किनारे, तो पंचायत निकाय राशन डीलर को निर्देश दे सकती है कि ऐसे लोगों को मिलने वाला राशन एक महीने तक रोक दिया जाए। उन्होंने बताया कि इस कदम का मकसद लोगों को शौचालय के इस्तेमाल के प्रति जागरुक करना है।<br/> </p>
    </article>
  </body>
</html>
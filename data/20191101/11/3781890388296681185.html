<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739530"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T11:28:00+00:00"/>
    <meta property="og:title" content="'เติ้ล'ลิ้นรัว!อ้างแค่ยืนดู ซัดทอด'เพื่อน3คน'ขึงพืดสาวเมา"/>
    <meta property="og:description" content="'เติ้ล' สารภาพสิ้น หิ้วปีกสาว 18 ที่มึนเมามาจริง แต่แค่ยืนดู ซัดทอดเพื่อนๆอีก 3 คน เป็นคนรุมโทรมจนอวัยวะเพศฉีกขาด ตาเหลือก น้ำลายฟูมปาก ตร.เร่งล่าตัว"/>
  </head>
  <body>
    <article>
      <h1>'เติ้ล'ลิ้นรัว!อ้างแค่ยืนดู ซัดทอด'เพื่อน3คน'ขึงพืดสาวเมา</h1>
      <address>
        <time datetime="2019-11-01T11:28:00+00:00">01 Nov 2019, 11:28</time>
      </address>
      <p>
        <b>"เติ้ล" สารภาพสิ้น หิ้วปีกสาว 18 ที่มึนเมามาจริง แต่แค่ยืนดู ซัดทอดเพื่อนๆอีก 3 คน เป็นคนรุมโทรมจนอวัยวะเพศฉีกขาด ตาเหลือก น้ำลายฟูมปาก ตร.เร่งล่าตัว</b>
      </p>
      <p>กรณี หอพักย่านดินแดงที่จับภาพขณะกลุ่มนักเรียนช่าง 4 คน หิ้วปีกหญิงสาววัย 18 ปี ในสภาพมึนเมาหนักไม่ได้สติเข้าไปส่งที่ห้องของหญิงสาว จากนั้นทั้งหมดก็เดินกลับออกมา ก่อนที่ญาติของหญิงสาวจะพบว่าเหยื่อสาวนอนอยู่บนที่นอน น้ำลายฟูมปาก เสื้อผ้าหลุดลุ่ย ยกทรงไม่ได้ใส่ตะขอ ไม่ได้สวมกางเกงใน แต่มีกางเกงยีนขาสั้นสวมอยู่ จึงรีบพาไปส่งโรงพยาบาล แพทย์ระบุว่าอวัยวะเพศฉีกขาดจากการถูกกระทำชำเรา ทำให้เหยื่อมีอาการเครียดและวิตกกังวลอย่างหนัก โดยล่าสุดล็อกตัวได้แล้ว 1 ราย เร่งไล่ล่าอีก 3 คน<br/><br/>ความคืบหน้าเมื่อวันที่ 1 พ.ย.  พ.ต.อ.ต่อเกียรติ พรหมบุตร ผกก.สน.ดินแดง กล่าวว่า ได้รวบรวมหลักฐานออกหมายจับผู้ต้องหาทั้ง 4 คนแล้ว ใน 2 ข้อหาคือ ร่วมกันกระทำชำเราในลักษณะโทรมหญิง และลักทรัพย์ในเวลากลางคืน โดยตอนนี้ได้คุมตัว นายฐิติวุฒ หรือเติ้ล จันทะคุณ อายุ 20 ปี ซึ่งเป็นผู้ชักชวนเหยื่อสาวและไปรับมาดื่มสุราที่ร้านเหล้าย่านซอยรางน้ำ<br/><br/>ทั้งนี้ นายเติ้ล ให้การภาคเสธว่า พาหญิงสาวไปที่ห้องด้วยจริง แต่ไม่ได้ร่วมทำชำเราด้วย คนที่ทำชำเราคือเพื่อน 3 คน ส่วนหญิงสาวก็ไม่ได้ถูกมอมยา แค่ถูกมอมเหล้าเท่านั้น ด้านเรื่องผลตรวจร่างกายว่าอวัยวะเพศเหยื่อฉีกขาดนั้นต้องรอผลตรวจโดยละเอียดอีกครั้ง ทั้งนี้ตำรวจไม่พบว่าคนร้ายมีการวางแผนกันมาก่อน แค่ชักชวนมาร่วมดื่มสุราเท่านั้น ซึ่งจะคุมตัวนายเติ้ลไปฝากขังที่ศาลอาญารัชดาภิเษกวันที่ 2 พ.ย.หลังจากซัดทอดกลุ่มเพื่อนอีก 3 คนแล้ว</p>
      <figure>
        <img src="https://www.dailynews.co.th/admin/upload/20191101/news_GGZViYvOfW181717_533.jpg?v=201911020711?v=2436"/>
      </figure>
      <p>ด้าน พ.ต.ท.พีรรัฐ โยมา รอง ผกก.สส.สน.ดินแดง กล่าวว่า สำหรับผู้ต้องหาทั้งหมดประกอบด้วย 1.นายฐิติวุฒน์ หรือเติ้ล จันทะคุณ อายุ 20 ปี (จับกุมแล้ว) 2.นายสหทัย หรือโอม กลิ่นรอด อายุ 19 ปี (เด็กช่างปี 1 แต่พ้นสภาพแล้ว) 3.นายชนะศักดิ์ หรือพีท ศรีสุข อายุ 19 ปี (เด็กช่างปี 1 แต่ลาออกแล้ว) และนายพิชัย หรือมิว บุญทอง อายุ 20 ปี ซึ่งเจ้าหน้าที่จะเร่งไล่ล่าตัวมาดำเนินคดีกฎหมายต่อไป<br/><br/>โดยพฤติกรรมคือ นายเติ้ล รู้จักกับผู้เสียหายเมื่อ 2 วันก่อนเกิดเหตุ พบกันที่ร้านอาหารแถว ม.หอการค้า และมีการแลกไลน์พูดคุยกัน จากนั้น นายเติ้ล ได้โทรฯไปหาผู้เสียหายให้มาร่วมกินกับพรรคพวกที่ร้านเหล้าย่านซอยรางน้ำ ต่อมา นายเติ้ล ได้ขี่จยย.ไปรับตอน 23.00 น. และพามาดื่มกินจนผู้เสียหายเมาจนต้องประคองพาขึ้นจยย.2 คัน ในลักษณะให้ผู้หญิงนั่งกลางถูกประกบหน้าหลังดังกล่าว.<br/><br/><br/><b>ข่าวที่เกี่ยวข้อง...<br/><a href="https://www.dailynews.co.th/crime/739495">คลิปซีซีทีวีมัด'แก๊งเด็กช่าง' หิ้วปีกรุม'สาว18'ไปรุมโทรม</a><br/><br/><a href="https://www.dailynews.co.th/crime/739479">ล็อกแล้วแก๊งหิ้วปีกรุมโทรมสาว อวัยวะเพศฉีก-ตาเหลือก</a></b></p>
    </article>
  </body>
</html>
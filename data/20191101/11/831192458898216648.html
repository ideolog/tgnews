<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/ayta-einai-ta-10-metra-toy-forologikoy-nomoschedioy-tis-kyvernisis-erchetai-pagia-rythmisi-ofeilon/"/>
    <meta property="og:site_name" content="europost.gr"/>
    <meta property="article:published_time" content="2019-11-01T11:00:32+00:00"/>
    <meta property="og:title" content="Αυτά είναι τα 10 μέτρα του φορολογικού νομοσχεδίου της κυβέρνησης – Έρχεται πάγια ρύθμιση οφειλών!"/>
    <meta property="og:description" content="Δέκα ρυθμίσεις που θα λειτουργήσουν ως «ασπίδα» για τα χαμηλά και μεσαία εισοδήματα περιλαμβάνει το φορολογικό νομοσχέδιο της κυβέρνησης. Οπως εξήγγειλε ο υπουργός Οικονομικών Χρήστος Σταϊκούρας, το φορολογικό νομοσχέδιο θα τεθεί σε δημόσια διαβούλευση την ερχόμενη"/>
  </head>
  <body>
    <article>
      <h1>Αυτά είναι τα 10 μέτρα του φορολογικού νομοσχεδίου της κυβέρνησης – Έρχεται πάγια ρύθμιση οφειλών!</h1>
      <address>
        <time datetime="2019-11-01T11:00:32+00:00">01 Nov 2019, 11:00</time>
      </address>
      <p>Δέκα ρυθμίσεις που θα λειτουργήσουν ως «ασπίδα» για τα χαμηλά και μεσαία εισοδήματα περιλαμβάνει το φορολογικό νομοσχέδιο της κυβέρνησης.</p>
      <p>Οπως εξήγγειλε ο υπουργός Οικονομικών Χρήστος Σταϊκούρας, το φορολογικό νομοσχέδιο θα τεθεί σε δημόσια διαβούλευση την ερχόμενη εβδομάδα, με στόχο να οδηγηθεί, προς ψήφιση, στη Βουλή μέχρι τα τέλη Νοεμβρίου.</p>
      <p>Μεταξύ άλλων, το φορολογικό νομοσχέδιο περιέχει μια σημαντική διάταξη για τα ενοίκια, τα οποία, πλέον, θα προσμετρώνται ως ηλεκτρονικές δαπάνες για την κάλυψη του ορίου 30% επί του εισοδήματος, από το 2020.</p>
      <p>Ο ΥΠΟΙΚ Χρήστος Σταϊκούρας, μιλώντας στον ΣΚΑΪ, υποστήριξε ότι το πρόταγμα του οικονομικού επιτελείου της κυβέρνησης είναι «να βοηθήσουμε τα μεσαία και χαμηλά εισοδήματα».</p>
      <p>Οι δέκα βασικές ρυθμίσεις του φορολογικού νομοσχεδίου<br/>Σύμφωνα με τον υπουργό, με το νέο φορολογικό νομοσχέδιο όσοι έχουν εισόδημα έως 8.500 ευρώ θα δουν μείωση του φόρου κατά 20%, ενώ για εισοδήματα άνω των 26.000 ευρώ η φορολογική ελάφρυνση θα κυμανθεί σε μονοψήφιο ποσοστό. Για τις επιχειρήσεις και ιδιαίτερα για τις μεσαίες η φορολογική ελάφρυνση θα ανέρχεται σε 41%.</p>
      <p>Τα δέκα μέτρα του φορολογικού νομοσχεδίου:</p>
      <p>Μείωση από το 22% στο 9% του χαμηλού συντελεστή φορολογίας για εισοδήματα έως 10.000 ευρώ. Για το τμήμα του εισοδήματος από 10.000 ευρώ έως 20.000 ευρώ ο φορολογικός συντελεστής θα είναι 22%. Όλοι οι υπόλοιποι συντελεστές στην κλίμακα φορολογίας εισοδήματος θα μειωθούν κατά μία εκατοστιαία μονάδα.<br/>Συνυπολογισμός και των δαπανών για ενοίκια για την κάλυψη του ορίου 30% των ηλεκτρονικών αποδείξεων που πρέπει να δηλώνουν από το 2020 όλοι οι φορολογούμενοι. Το συγκεκριμένο μέτρο θα έχει στόχο και το «χτύπημα» στη φοροδιαφυγή από τα αδήλωτα ενοίκια.<br/>Μετάταξη στον χαμηλό συντελεστή ΦΠΑ 13% από το 24% για τα κράνη ασφαλείας, τα παιδικά καθίσματα και βρεφικά είδη.<br/>Μείωση του συντελεστή φορολογίας των κερδών για επιχειρήσεις στο 24% από 28%, καθώς και η μείωση της φορολογίας των μερισμάτων που θα διανεμηθούν το 2020 απο το 10% στο 5%.<br/>Αναστολή για τρία χρόνια του ΦΠΑ για όλα τα νεόδμητα ακίνητα που διαθέτουν οικοδομική άδεια από το 2006 καθώς και η αναστολή του φόρου υπεραξίας για αντίστοιχο χρονικό διάστημα.<br/>Εκπτωση 40% της δαπάνης για εργασίες επισκευής ακινήτων από το φόρο εισοδήματος.<br/>Θέσπιση πάγιας ρύθμισης των οφειλών των φορολογούμενων προς την εφορία σε 24 έως 48 δόσεις, Θα προβλέπονται εισοδηματικά κριτήρια με βάση τα οποία θα καθορίζεται το ύψος της δόσης. Το επιτόκιο της ρύθμισης δεν θα είναι σταθερό.<br/>Θέσπιση κινήτρων για δράσεις εταιρικής κοινωνικής ευθύνης ενώ θα προβλέπονται υπερεκπτώσεις φόρου για δράσεις βιώσιμης ανάπτυξης από επιχειρήσεις, όπως η ηλεκτροκίνηση.<br/>Ειδικό καθεστώς κινήτρων για όσους έχουν τη φορολογική τους κατοικία στην Ελλάδα. Εξετάζεται το μοντέλο της Ιταλίας, με στόχο την προσέλκυση επενδύσεων.<br/>Μείωση στο 10% του φόρου στους αγροτικούς συνεταιρισμούς.</p>
      <h3>Σχετικά</h3>
    </article>
  </body>
</html>
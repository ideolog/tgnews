<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/dopravci-zacali-prodavat-jizdenky-na-vanoce-a-novy-jizdni-rad/1815937?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T11:34:00+00:00"/>
    <meta property="og:title" content="Dopravci začali prodávat jízdenky na Vánoce a nový jízdní řád"/>
    <meta property="og:description" content="Praha - České dráhy dnes zahájily předprodej jízdenek na vánoční spoje a nový jízdní řád. Jízdenky na toto období už od minulých dnů a týdnů prodávají také soukromí dopravci RegioJet a Leo Express. Vyplývá to z informací dopravců pro ČTK. Nový jízdní řád začne platit 15. prosince, období Vánoc patří k nejvytíženějším v provozu."/>
  </head>
  <body>
    <article>
      <h1>Dopravci začali prodávat jízdenky na Vánoce a nový jízdní řád</h1>
      <address><time datetime="2019-11-01T11:34:00+00:00">01 Nov 2019, 11:34</time> by <a rel="author" href="http://www.ctk.cz/" target="_blank">ČTK</a></address>
      <p>Praha - České dráhy dnes zahájily předprodej jízdenek na vánoční spoje a nový jízdní řád. Jízdenky na toto období už od minulých dnů a týdnů prodávají také soukromí dopravci RegioJet a Leo Express. Vyplývá to z informací dopravců pro ČTK. Nový jízdní řád začne platit 15. prosince, období Vánoc patří k nejvytíženějším v provozu.</p>
      <p>Dráhy zahájily předprodej na příštích 60 dní. Zároveň začaly prodávat své akční tzv. vázané jízdenky v pokladnách na nádražích. Dosud bylo toto jízdné možné koupit pouze na internetu. Tyto jízdenky jsou vázané na konkrétní spoj. Státní dopravce také rozšířil možnosti předprodeje a rezervací u přeshraničních spojů. Omezen naopak bude předprodej na internetu a v mobilní aplikaci na 12. až 14 prosince.</p>
      <p>Na své autobusové i vlakové spoje prodává jízdenky i RegioJet. "Postupně dáváme do předprodeje jízdenky na jednotlivé linky, ale klíčové trasy již v prodeji jsou," řekl ČTK mluvčí společnosti Aleš Ondrůj. Dopravce chce do prodeje postupně přidávat kapacity a během listopadu pak spustí předprodej také na nové lince mezi Brnem, Ostravou a Bohumínem. Tu bude od letošního roku provozovat místo Českých drah.</p>
      <p>Už dříve zahájil prodej jízdenek na vánoční spoje a nový jízdní řád také Leo Express. Místa ve svých spojích nabízí až do března příštího roku. Nově bude dopravce na své hlavní lince mezi Prahou a Ostravou zastavovat také v Ústí nad Orlicí. Leo Express navíc spustí provoz na regionálních linkách v Pardubickém a Zlínském kraji.</p>
      <p>Zájem cestujících o vlaky a autobusy před Vánoci tradičně roste, podle dopravců bývají spoje vyprodány s předstihem. Firmy proto před Vánocemi často posilují své vlaky o další kapacity. Po Vánocích naopak provoz klesá.</p>
    </article>
  </body>
</html>
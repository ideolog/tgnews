<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ragbiste-noveho-zelandu-maji-z-ms-bronz/1815945?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T11:57:00+00:00"/>
    <meta property="og:title" content="Ragbisté Nového Zélandu mají z MS bronz"/>
    <meta property="og:description" content="Tokio - Bronzové medaile na mistrovství světa v ragby získali hráči Nového Zélandu. V utkání o třetí místo položili v Tokiu šest pětek a Wales porazili jednoznačně 40:17. Turnaj vyvrcholí sobotním jokohamským finále mezi Anglií a Jihoafrickou republikou."/>
  </head>
  <body>
    <article>
      <h1>Ragbisté Nového Zélandu mají z MS bronz</h1>
      <address><time datetime="2019-11-01T11:57:00+00:00">01 Nov 2019, 11:57</time> by <a rel="author" href="http://www.ctk.cz/" target="_blank">ČTK</a></address>
      <p>Tokio - Bronzové medaile na mistrovství světa v ragby získali hráči Nového Zélandu. V utkání o třetí místo položili v Tokiu šest pětek a Wales porazili jednoznačně 40:17. Turnaj vyvrcholí sobotním jokohamským finále mezi Anglií a Jihoafrickou republikou.</p>
      <p>All Blacks v Japonsku toužili po třetím titulu za sebou, avšak semifinálová porážka s Anglií je poslala jen do souboje o bronz. Tomu však Novozélanďané proti oslabenému soupeři od začátku dominovali.</p>
      <p>V 6. minutě je dostal do vedení Joe Moody, další kombinaci pak zakončil pětkou také Beauden Barrett a oba kopy proměnil Richie Mo'unga. Ten si tak spravil chuť po úvodním trestném kopu, z nějž poslal míč jen do tyče.</p>
      <p>Velšané se z úvodní sprchy oklepali a dokázali snížit na 10:14, pak ale do jejich brankoviště dvakrát pronikl Ben Smith a po poločase nezastavil evropský tým ani Ryana Crottyho. O poslední pětku se postaral kopáč Mo'unga, který tak vylepšil svou bilanci na 15 bodů.</p>
      <p>Wales nedokázal navázat na jedinou medaili, kterou dosud na MS získal - bronz z premiérového šampionátu v roce 1987. Čtvrtí skončili Velšané i před osmi lety.</p>
      <h3>O 3. místo: Nový Zéland - Wales 40:17 (28:10)</h3>
      <p>Body: Mo'unga 15, B. Smith 10, Moody, B. Barrett a Crotty po 5 - Amos, Adams a Patchell po 5, Biggar 2.</p>
    </article>
  </body>
</html>
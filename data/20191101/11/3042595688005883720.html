<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/pagriper-narkobaronens-sonn---sa-smeller-det/71771836"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T11:59:15+00:00"/>
    <meta property="og:title" content="Pågriper narkobaronens sønn - så smeller det"/>
    <meta property="og:description" content="En video viser dramaet fra innsiden da politiets pågripelse av Ovidio Guzmán López endte i kaos."/>
  </head>
  <body>
    <article>
      <h1>Pågriper narkobaronens sønn - så smeller det</h1>
      <h2>En video viser dramaet fra innsiden da politiets pågripelse av Ovidio Guzmán López endte i kaos.</h2>
      <address><time datetime="2019-11-01T11:59:15+00:00">01 Nov 2019, 11:59</time> by <a rel="author">Angelica Hagen</a></address>
      <p>17. oktober iverksatte meksikanske sikkerhetsstyrker<a href="https://www.dagbladet.no/nyheter/sonnen-til-el-chapo-unnslapp-pagripelse/71721999"> en operasjon for å pågripe en av sønnene</a> til narkokongen Joaquin «El Chapo» Guzmàn.</p>
      <p>«El Chapo»-sønn Ovidio Guzmán López (29) er anklaget for narkotikasmugling til USA.</p>
      <p>Men politioperasjonen gikk ikke som planlagt. Patruljen ble raskt overmannet av kartellets skyttere, og måtte til slutt trekke seg tilbake for å berge liv og legge en demper på opptøyene som brøt ut i løpet av skyteepisoden.</p>
      <h3>Slipper video</h3>
      <p>Nå slipper myndighetene en video fra utrykningen for å vise hvor alvorlig situasjonen var. Offentliggjøringen er en del av en ekstraordinær rapport om hendelsen, skriver <a href="https://www.theguardian.com/world/2019/oct/30/mexico-el-chapo-son-ovidio-guzman-lopez-operation">The Guardian</a>.</p>
      <p>
        <i>(Se videoen øverst i saken)</i>
      </p>
      <p>- Vi vil at alt skal komme fram. Dette for å vise ansvaret i handlingene våre i denne komplekse, vanskelige og veldig seriøse situasjonen. Slik viser vi at det viktigste er å beskytte borgerne, å beskytte liv, sier president Andrés Manuel López Obrador på en pressekonferanse.</p>
      <p>Han mener rapporten vil motbevise påstandene om at politioperasjonen har fått myndighetene i Mexico til å framstå som svake.</p>
      <p>På videoen hører man at flere skudd blir avfyrt, samtidig som en soldat henvender seg til López og ber ham om å be sine folk stanse skuddvekslingen.</p>
      <p>Deretter holder López en mobiltelefon, hvor han sier følgende:</p>
      <p>
        <b>«Avslutt dette, vær så snill. Jeg har gitt opp. Stopp dette, det er ingenting mer å gjøre. Be dem om å trekke seg tilbake. Jeg ønsker ikke dette, sier han i telefonen.</b>
      </p>
      <p>Men operasjonen fortsatte i ytterligere fire timer før sikkerhetsstyrkene trakk seg tilbake.</p>
      <figure>
        <img src="https://dbstatic.no/71772109.jpg?imageId=71772109&amp;width=1024&amp;height=615"/>
        <figcaption><b>GIKK GALT:</b> Det gikk galt da meksikanske sikkerhetsstyrker forsøkte å pågripe Ovidio Guzmán López. Her er han avbildet under politioperasjonen. Foto: AP / NTB scanpix Vis mer</figcaption>
      </figure>
      <h3>Åtte døde</h3>
      <p>Forsvarsminister Luis Cresencio Sandoval forteller at operasjonen ble iverksatt etter en arrestordre som ble utstedt 13. september.</p>
      <p>Han forteller at en spesiell enhet i sikkerhetsstyrkene ble sendt til Culiacán 9. oktober med en arrestplan som innebar etablering av en indre og ytre sikkerhetssone. Dette skulle skje så snart etterretningen bekreftet at López var ved et hus i sentrum av byen.</p>
      <p>Det gikk imidlertid galt da maskerte skyttere forhindret soldater og medlemmer av nasjonalgarden fra å nå sine gitte posisjoner.</p>
      <p>Ifølge Sandoval økte presset da skytterne tok en offiser og ni soldater som gisler. Myndighetene understreker at åtte personer mistet livet i operasjonen, til tross for at lokale medier rapporterer om 13 dødsfall.</p>
      <p>En sivil, et medlem av nasjonalgarden, en fange og fem angripere er bekreftet drept. De fem tilhørte det mektige Sinaloa-kartellet.</p>
      <h3>Flere sønner</h3>
      <p>Ovidio Guzmán López er tiltalt for smugling av kokain, amfetamin og marihuana.</p>
      <p>Han skal være sentral i Sinaloa-kartellet, som i dag blir drevet av to andre sønner av «El Chapo», Iván Archivaldo Guzmán og Jesús Alfredo Guzmán, samt Ismael «El Mayo» Zambada.</p>
      <p>«El Chapo» selv ble utlevert til USA i 2017. <a href="https://www.dagbladet.no/nyheter/narkobaronen-el-chapo-funnet-skyldig/70761470">I februar ble han dømt</a> for organisert kriminalitet, hvitvasking av penger, drap og ulovlig våpenbesittelse.</p>
      <p>Han soner for tiden en livstidsdom.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739527"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T11:01:00+00:00"/>
    <meta property="og:title" content="เกาหลีใต้เร่งค้นหาผู้สูญหายฮ.ตกเกาะด็อกโด"/>
    <meta property="og:description" content="ทีมค้นหาค้นพบซากเฮลิคอปเตอร์แล้วในทะเลใกล้กับเกาะด็อกโดนอกชายฝั่งตะวันออกของเกาหลีใต้ แต่ยังคงค้นหาผู้สูญหาย 7 คน ซึ่งเชื่อได้ว่าเสียชีวิตแล้ว"/>
  </head>
  <body>
    <article>
      <h1>เกาหลีใต้เร่งค้นหาผู้สูญหายฮ.ตกเกาะด็อกโด</h1>
      <address>
        <time datetime="2019-11-01T11:01:00+00:00">01 Nov 2019, 11:01</time>
      </address>
      <slideshow>
        <figure>
          <img src="https://www.dailynews.co.th/admin/upload/20191101/news_sjyubLAMkg181250_533.jpg?v=201911020612"/>
        </figure>
        <figure>
          <img src="https://www.dailynews.co.th/admin/upload/20191101/news_GQTjORzDup181251_533.jpg?v=201911020612"/>
        </figure>
      </slideshow>
      <p>
        <b>ทีมค้นหาค้นพบซากเฮลิคอปเตอร์แล้วในทะเลใกล้กับเกาะด็อกโดนอกชายฝั่งตะวันออกของเกาหลีใต้ แต่ยังคงค้นหาผู้สูญหาย 7 คน ซึ่งเชื่อได้ว่าเสียชีวิตแล้ว</b>
      </p>
      <p>สำนักข่าวเอพีรายงานจากประเทศเกาหลีใต้เมื่อวันที่ 1 พ.ย.ว่า นายฮวัง ซัง-ฮุน เจ้าหน้าที่หน่วยยามฝั่งเกาหลีใต้เปิดเผยว่า เฮลิคอปเตอร์กู้ภัยของเกาหลีใต้ซึ่งออกปฏิบัติภารกิจเข้าไปช่วยเหลือชาวประมงผู้ได้รับบาดเจ็บรายหนึ่ง ประสบอุบัติเหตุตกลงในทะเลเมื่อวันพฤหัสบดีที่ผ่านมา ใกล้กับเกาะด็อกโดที่อยู่ในการควบคุมของเกาหลีใต้ ตั้งอยู่ระหว่างคาบสมุทรเกาหลีกับญี่ปุ่น ทำให้ทางการเกาหลีใต้ต้องส่งอากาศยานและเรือหลายสิบลำ รวมทั้งนักประดาน้ำอีกกว่า 30 คน ออกค้นหาในพื้นที่ดังกล่าวจนถึงเที่ยงคืนของวันพฤหัสบดีที่ผ่านมา จนกระทั่งนักประดาน้ำได้ไปพบซากเฮลิคอปเตอร์แล้ว พบว่าจมอยู่ใต้ระดับน้ำราว 70 เมตรเมื่อบ่ายวันศุกร์ที่ผ่านมา<br/>ขณะนี้ทีมค้นหามุ่งไปที่เขตน่านน้ำใกล้กันและกองทัพเรือเกาหลีใต้จะส่งยานใต้น้ำควบคุมระยะไกลลงไปตรวจซากเฮลิคอปเตอร์ แต่ก็ยอมรับว่า โอกาสที่จะพบผู้รอดชีวิตมีน้อยมาก เมื่อพิจารณาจากระยะเวลาและสภาพของน้ำในทะเลที่มีความเย็น และจะตรวจสอบอย่างใกล้ชิดสำหรับซากเฮลิคอปเตอร์ก่อนที่จะพิจารณาเพื่อกู้ซากเฮลิคอปเตอร์ขึ้นมา<br/>ส่วนนายซัง โฮ-ซุน เจ้าหน้าที่กู้ภัยอีกคนหนึ่งเปิดเผยว่า เฮลิคอปเตอร์กู้ภัยลำดังกล่าว มีเจ้าหน้าที่ 5 คนและพลเรือน 1 คน มีภารกิจเข้าไปช่วยเหลือชาวประมงที่ได้รับบาดเจ็บ 1 รายที่เกาะด็อกโด เพื่อนำส่งโรงพยาบาลที่เมืองแดกูบนแผ่นดินใหญ่ แต่น่าจะประสบอุบัติเหตุตกในทะเล เพราะกระแสลมแรง หลังบินขึ้นจากเกาะด็อกโดได้เพียง 2 นาทีเท่านั้น รวมมี 7 คนอยู่ในเฮลิคอปเตอร์ลำนั้น<br/>สำหรับเกาะด็อกโดนั้น ภาษาญี่ปุ่นเรียกว่า เกาะทาเคชิมะ เป็นพื้นที่พิพาทดินแดนของเกาหลีใต้กับญี่ปุ่น<br/><br/>เครดิตภาพAP</p>
    </article>
  </body>
</html>
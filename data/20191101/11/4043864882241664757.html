<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/1/7230734/"/>
    <meta property="og:site_name" content="Українська правда"/>
    <meta property="article:published_time" content="2019-11-01T11:49:15+00:00"/>
    <meta property="og:title" content="Більшість українців хочуть, щоб Донбас після деокупації відбудовувала Росія"/>
    <meta property="og:description" content="Більшість українців вважають, що оплачувати відновлення окупованих територій після деокупації має Росія, як країна-агресор."/>
  </head>
  <body>
    <article>
      <h1>Більшість українців хочуть, щоб Донбас після деокупації відбудовувала Росія</h1>
      <address>
        <time datetime="2019-11-01T11:49:15+00:00">01 Nov 2019, 11:49</time>
      </address>
      <p>Більшість українців вважають, що оплачувати відновлення окупованих територій після деокупації має Росія, як країна-агресор.</p>
      <p>Про це свідчать результати соціологічного опитування про ситуацію на Донбасі, яке провів Київський міжнародний інститут соціології з 27 серпня до 23 вересня, передає "<a href="https://interfax.com.ua/">Інтерфакс-Україна</a>".</p>
      <p>Такої думки притримується <b>59,3%</b> опитаних українців, <b>32,9%</b> гадають, що це справа України, а <b>25,5%</b> покладають цей обов'язок на олігархів.</p>
      <p>Ще 16,9% респондентів вважають, що відновлення цих територій має відбуватися за рахунок коштів, експропрійованих у бойовиків, 14,5% - за рахунок міжнародних організацій, 10,8% - за власні кошти окупованих територій, 5,7% - за кошти США, 4,6% - за кошти ЄС, 1,7% - інше, а 8,7% не змогли відповісти.</p>
      <p>На запитання респондентів, як вони розцінюють "ДНР" і "ЛНР", 20,8% відповіли, що як терористичні організації, 16,5% - як російську окупацію української території, 15% - псевдодержавними утвореннями, 14,6% - маріонетками Кремля, 13,5% - реакцією народу на те, що відбувалося на Євромайдані, 3,8% - як незалежні держави, 0,3% - інше, а 15,6% не змогли відповісти.</p>
      <p>Вказується, що у результаті польового етапу було зібрано 2 тис. 35 анкет. Статистична похибка не перевищує 3,3% для показників близьких до 50%, 2,8% для показників близьких до 25% або 75%, 2% для показників близьких до 12% або 88%, 1,4% для показників близьких до 5% або 95% і 0,7% для показників близьких до 1% або 99%.</p>
      <p>Польовий етап тривав в 110 населених пунктах у всіх областях України, крім непідконтрольних регіонів Криму і Донбасу.</p>
      <related>
        <a href="https://www.pravda.com.ua/news/2019/11/1/7230727/"/>
        <a href="https://www.pravda.com.ua/news/2019/11/1/7230704/"/>
        <a href="https://www.pravda.com.ua/news/2019/11/1/7230670/"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/turecko-a-rusko-zacaly-spolecne-pohranicni-hlidky-na-severu-syrie-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T11:37:00+00:00"/>
    <meta property="og:title" content="Turecko a Rusko začaly společné pohraniční hlídky na severu Sýrie"/>
    <meta property="og:description" content="Rusko a Turecko dnes zahájily první společné hlídky na severovýchodě Sýrie u tureckých hranic, oznámilo turecké ministerstvo obrany na twitteru. Hlídky dohodly Moskva a Ankara 22. října a podle tureckých médií mají sahat do syrského vnitrozemí až do hloubky 10 kilometrů od turecké hranice. Agentura AP uvedla, že podle úterního sdělení turecké armády nemají zahrnovat město Kámišlí. Východně od něj ve čtvrtek začali opět hlídkovat američtí vojáci."/>
  </head>
  <body>
    <article>
      <h1>Turecko a Rusko začaly společné pohraniční hlídky na severu Sýrie</h1>
      <address><time datetime="2019-11-01T11:37:00+00:00">01 Nov 2019, 11:37</time> by <a rel="author">ČTK</a></address>
      <p>Smyslem rusko-tureckých hlídek je zajistit, že se k hranici nevrátí oddíly syrských Kurdů, kteří se museli v rámci dohody Moskvy a Ankary od této linie stáhnout. Rusko-turecká dohoda zastavila tureckou ofenzivu, která začala 9. října.</p>
      <figure>
        <img src="https://g.denik.cz/1/e7/erdogan-kurdove-se-uplne-nestahli-hlidky-s-ruskem-zacnou-v-patek_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/erdogan-kurdove-se-uplne-nestahli-hlidky-s-ruskem-zacnou-v-patek-20191030.html">Erdogan: Kurdové se úplně nestáhli, hlídky s Ruskem začnou v pátek Přečíst článek ›</a>
      </aside>
      <p>Kurdské milice YPG jako součást arabsko-kurdské koalice SDF v předchozích letech významně přispěly k porážce teroristické organizace Islámský stát (IS), proti němuž bojovaly spolu s USA. Washington ale své jednotky ze severovýchodu Sýrie začátkem října stáhl a Ankara zahájila v regionu vojenskou operaci, protože považuje YPG za teroristy.</p>
      <h3>Zóna pro uprchlíky</h3>
      <p>Na severovýchodě Sýrie chce turecká vláda zřídit zónu, do níž hodlá z Turecka přemístit velkou část ze 3,6 milionu syrských uprchlíků. Cílem Ankary je zejména omezit vliv syrských Kurdů u svých hranic, na jejichž druhé straně v jihovýchodním Turecku žije početná kurdská menšina a operují tam kurdští separatisté.</p>
      <figure>
        <img src="https://g.denik.cz/1/d8/ctk-turecky-prezident-opet-pohrozil-ze-pusti-uprchliky-do-evropy_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/erdogan-pohrozil-ze-pusti-uprchliky-do-evropy-nemecky-navrh-je-pry-nerealny-20191026.html">Erdogan pohrozil, že pustí uprchlíky do Evropy. Německý návrh je prý nereálný Přečíst článek ›</a>
      </aside>
      <p>Turecký deník Daily Sabah dnes napsal, že v Ankaře je dnes očekávána ruská vojenská delegace, která má s tureckým armádním velením dále jednat o taktických a technických záležitostech společných hlídek.</p>
    </article>
  </body>
</html>
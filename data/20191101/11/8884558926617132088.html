<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/med-prijetimi-tihotapci-tobaka-na-hrvaskem-tudi-sl"/>
    <meta property="og:site_name" content="Primorske novice"/>
    <meta property="article:published_time" content="2019-11-01T11:04:30+00:00"/>
    <meta property="og:title" content="Med prijetimi tihotapci tobaka na Hrvaškem tudi slovenska državljana"/>
    <meta property="og:description" content="Hrvaška policija je v četrtek prijela enajst oseb, osumljenih tihotapljenja tobaka, med njimi dva slovenska državljana. Policisti sumijo, da je skupina oškodovala hrvaški proračun za najmanj 31,6 milijona kun (4,3 milijona evrov)."/>
  </head>
  <body>
    <article>
      <h1>Med prijetimi tihotapci tobaka na Hrvaškem tudi slovenska državljana</h1>
      <address><time datetime="2019-11-01T11:04:30+00:00">01 Nov 2019, 11:04</time> by <a rel="author">STA</a></address>
      <p>
        <b>Hrvaška policija je v četrtek prijela enajst oseb, osumljenih tihotapljenja tobaka, med njimi dva slovenska državljana. Policisti sumijo, da je skupina oškodovala hrvaški proračun za najmanj 31,6 milijona kun (4,3 milijona evrov).</b>
      </p>
      <figure>
        <img src="https://static.primorske.si/foto/highres/gnweb/718070_policija_hrvaska.jpg"/>
        <figcaption>Foto: Wikipedia</figcaption>
      </figure>
      <p><b>ZAGREB, KOPRIVNICA</b> &gt; Koprivniško-križevška policijska uprava je v četrtek potrdila, da so med kriminalistično preiskavo Nicotiana 3 prijeli osem hrvaških državljanov, dva državljana Slovenije ter državljana Bosne in Hercegovine. Iščejo še enega hrvaškega državljana, ki je del kriminalne združbe.</p>
      <p>Osumljeni so več kaznivih dejanj, povezanih z nezakonitim uvozom najmanj 52 ton listov tobaka na Hrvaško. Tobak naj bi pretihotapili na Hrvaško čez več držav članic Evropske unije, so še zapisali na spletni strani policijske uprave s sedežem v Koprivnici. Objavili so tudi več fotografij, na katerih je videti številne lesene palete s škatlami tobaka in orodjem za rezanje tobačnih listov.</p>
      <p>Po navedbah policije so osumljeni liste tobaka obdelali in jih prodajali na črnem trgu med marcem in oktobrom letos. Na ta način so na nezakonit način precej zaslužili, z neplačevanjem trošarin pa so oškodovali hrvaški državni proračun za najmanj 31,6 milijona kun. Vseh dvanajst osumljenih so kazensko ovadili, enajst prijetih pa je v priporu.</p>
    </article>
  </body>
</html>
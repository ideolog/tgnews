<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/policie-ma-4-podezrele-z-prepadeni-klenotnictvi-v-usti-nad-labem/1815941?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T11:44:00+00:00"/>
    <meta property="og:title" content="Policie má 4 podezřelé z přepadení klenotnictví v Ústí nad Labem"/>
    <meta property="og:description" content="Ústí nad Labem - Policie dopadla čtyři podezřelé ze středečního loupežného přepadení klenotnictví v Revoluční ulici v Ústí nad Labem. Čtyři maskovaní muži tehdy z obchodu ukradli dvacatery hodinky v hodnotě 2,5 milionu korun. Policie obvinila skupinu z organizované loupeže, mužům hrozí pět až 12 let vězení. Novinářům to dnes řekl vedoucí odboru obecné kriminality Martin Charvát. Uloupené věci policisté zatím nenašli, předpokládají, že míří do zahraničí. Policisté podali podnět k návrhu na vazbu, zatím není jasné, zda ji soud uvalil."/>
  </head>
  <body>
    <article>
      <h1>Policie má 4 podezřelé z přepadení klenotnictví v Ústí nad Labem</h1>
      <address><time datetime="2019-11-01T11:44:00+00:00">01 Nov 2019, 11:44</time> by <a rel="author" href="http://www.ctk.cz/" target="_blank">ČTK</a></address>
      <p>Ústí nad Labem - Policie dopadla čtyři podezřelé ze středečního loupežného přepadení klenotnictví v Revoluční ulici v Ústí nad Labem. Čtyři maskovaní muži tehdy z obchodu ukradli dvacatery hodinky v hodnotě 2,5 milionu korun. Policie obvinila skupinu z organizované loupeže, mužům hrozí pět až 12 let vězení. Novinářům to dnes řekl vedoucí odboru obecné kriminality Martin Charvát. Uloupené věci policisté zatím nenašli, předpokládají, že míří do zahraničí. Policisté podali podnět k návrhu na vazbu, zatím není jasné, zda ji soud uvalil.</p>
      <p>"Určitě nemáme celou skupinu. Žádné zajištěné věci z loupeže nemáme," uvedl Charvát. Dodal, že zadržení pravděpodobně spolupracovali s dalšími lidmi, kteří od nich uzmuté zboží převzali. "Lup je pravděpodobně na cestě do zahraničí," dodal Charvát.</p>
      <p>K dopadení pomohly kamerové systémy městské policie i okolních prodejen. "Podařilo se nám trasovat odchod pachatelů až na nádraží. Zjistili jsme, že si koupili lístky na vlak," popsal kriminalista s tím, že část podezřelých zamýšlela odjet do Prahy. Se zadržením zbytku skupiny ústeckým kriminalistům pomohli kolegové z Prahy.</p>
      <p>V době loupeže byli v klenotnictví další lidé. "V té chvíli tam byly dvě zákaznice a dvě prodavačky," popsal Charvát.</p>
      <p>Jeden ze zadržených je podezřelý i z červnového přepadení klenotnictví v Chomutově. "V dohledné době mu sdělíme obvinění i pro tento trestný čin," nastínil další postup Charvát.</p>
    </article>
  </body>
</html>
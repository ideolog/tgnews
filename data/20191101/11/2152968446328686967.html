<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/01/shofior-bez-knijka-izbiaga-ot-ptp-s-opasnost-za-jivota-e.428169"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T11:10:00+00:00"/>
    <meta property="og:title" content="Шофьор без книжка избяга от ПТП, с опасност за живота е"/>
    <meta property="og:description" content="Полицаи го намерили и го закарали в болница | Dnes.bg"/>
  </head>
  <body>
    <article>
      <h1>Шофьор без книжка избяга от ПТП, с опасност за живота е</h1>
      <h2>Полицаи го намерили и го закарали в болница</h2>
      <address><time datetime="2019-11-01T11:10:00+00:00">01 Nov 2019, 11:10</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Полицията в Добрич издири неправоспособен шофьор, избягал след катастрофа, съобщиха от ОД на МВР.</p>
      <p>Произшествието възникнало по пътя между тервелските села Полковник Иваново и Кочмар около 22.00 часа на 31 октомври.</p>
      <p>Полицейските служители са установили на мястото силно деформиран лек автомобил "Фиат", а близо до него - четирима души на възраст между 17 и 20 години.</p>
      <p>При разследването става ясно, че 21-годишният шофьор от близкото село Нова Камена се е укрил. По-късно той е намерен от полицията в жилището му и е отведен в болницата с травми на главата, гръдния кош, перфорация на белия дроб, като животът му е в опасност.</p>
      <p>При проверка в информационните масиви на МВР се установява, че мъжът няма шофьорска книжка.</p>
      <p>При катастрофата е пострадал и 17-годишен младеж, който има черепна травма.<br/> </p>
    </article>
  </body>
</html>
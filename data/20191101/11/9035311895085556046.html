<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/01/isidin-yeni-lideri-ebu-ibrahim-el-hasimi-el-kureysi-kimdir"/>
    <meta property="og:site_name" content="euronews"/>
    <meta property="article:published_time" content="2019-11-01T11:47:56+00:00"/>
    <meta property="og:title" content="IŞİD'in yeni lideri Ebu İbrahim el-Haşimi el-Kureyşi kimdir?"/>
    <meta property="og:description" content="Irak Şam İslam Devleti (IŞİD), Ebu Bekir el-Bağdadi'nin öldürüldüğünü teyit ederek örgütün başına, tüm tahminlerinin aksine Ebu İbrahim el-Haşimi el-Kureyşi'nin geçtiğini duyurdu. Örgütün yeni lideri hakkında çok az şey bilinmesi spekülasyonlara da kapı araladı."/>
  </head>
  <body>
    <article>
      <h1>IŞİD'in yeni lideri Ebu İbrahim el-Haşimi el-Kureyşi kimdir?</h1>
      <address><time datetime="2019-11-01T11:47:56+00:00">01 Nov 2019, 11:47</time> by <a rel="author">Tuba Altunkaya</a></address>
      <p>Irak Şam İslam Devleti (IŞİD), Ebu Bekir el-Bağdadi'nin öldürüldüğünü teyit ederek örgütün başına tahminlerin aksine Ebu İbrahim el-Haşimi el-Kureyşi'nin geçtiğini duyurdu.</p>
      <p>Örgütün yeni lideri hakkında çok az şey bilinmesi spekülasyonlara da kapı araladı. IŞİD'in medya organı Amaq aracılığıyla bir ses kaydı yayınlayan Kureyşi, üyelerine ve destekçilerine "Yeni halifeye biat edin" çağrısı yaptı, Amerika Birleşik Devletleri'ne ise "Fazla sevinmeyin" mesajı iletti. Yedi dakikalık ses kaydında IŞİD'in bir numaralı isminin kim olduğu ile ilgili net bir tablo ortaya çıkmadı.</p>
      <p>IŞİD üyelerinin üst düzey bir göreve geldiğinde kimliklerinin ifşa olmaması için kod adı kullandığı biliniyor. Kureyşi adıyla duyurulan yeni liderin, selefi Bağdadi gibi Kureyş kabilesinden dolayısıyla Peygamber Muhammed'in soyundan geldiğini savunacağı da genel bir kanı.</p>
      <p>İslam inanışına göre halifenin Kureyş kabilesinden olmasına bir şart olmazken, sözde halifelik ilan eden IŞİD'in yeni liderini 'peygamber soyundan' gibi tanıtarak örgüt içinde meşruiyet tartışmalarını engellemeye çalıştığı düşünülüyor.</p>
      <p>Konuyla yakından ilgilenen bazı uzmanlar Bağdadi'nin ölmeden önce Kureyşi'yi halefi olarak seçtiğini savunuyor.</p>
      <ul>
        <li>
          <a href="https://tr.euronews.com/2019/10/27/trump-isid-lideri-ebubekir-el-bagdadi-oldu-suriye-idlib-el-kaide">Trump: IŞİD lideri Ebubekir el-Bağdadi öldü, biz artık Suriye'deki işimizi bitirdik</a>
        </li>
        <li>
          <a href="https://tr.euronews.com/2019/10/28/sdg-lideri-mazlum-kobani-isid-sozcusu-el-muhacir-in-de-olduruldugunu-iddia-etti">Trump: El Bağdadi'nin bir numaralı halefi öldürüldü</a>
        </li>
        <li>
          <a href="https://tr.euronews.com/2019/10/29/abd-den-isid-lideri-bagdadi-ye-denizde-cenaze-toreni">ABD'den IŞİD lideri Bağdadi'ye denizde cenaze töreni</a>
        </li>
      </ul>
      <p>Bağdadi'nin ölümünden sonra yerine örgütün sözcüsü Ebu Hasan el-Muhacir'in geçeceği tahmin ediliyordu ancak muhtemel halef olarak görülen sözcünün Amerikan askerleri tarafından öldürüldüğü <a href="https://tr.euronews.com/2019/10/28/sdg-lideri-mazlum-kobani-isid-sozcusu-el-muhacir-in-de-olduruldugunu-iddia-etti">açıklandı.</a></p>
    </article>
  </body>
</html>
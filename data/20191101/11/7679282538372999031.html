<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-pdp-expels-its-mp-from-the-party-for-joining-gc-murmu-oath-taking-ceremony-as-first-lg-of-union-territory-of-jammu-and-kashmir-2826929.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T11:51:15+00:00"/>
    <meta property="og:title" content="जम्मू-कश्मीर: एलजी मुर्मू के शपथ ग्रहण में शामिल होने पर PDP ने अपने सांसद को पार्टी से निकाला"/>
    <meta property="og:description" content="पीडीपी ने अपने राज्यसभा सदस्य नज़ीर अहमद लवाय को पार्टी विरोधी गतिविधियों को लेकर शुक्रवार को पार्टी से निष्कासित कर दिया। नव सृजित केंद्र शासित प्रदेश जम्मू कश्मीर के प्रथम उपराज्यपाल के शपथ ग्रहण..."/>
  </head>
  <body>
    <article>
      <h1>जम्मू-कश्मीर: एलजी मुर्मू के शपथ ग्रहण में शामिल होने पर PDP ने अपने सांसद को पार्टी से निकाला</h1>
      <address><time datetime="2019-11-01T11:51:15+00:00">01 Nov 2019, 11:51</time> by <a rel="author">भाषा।,श्रीनगर।</a></address>
      <p>पीडीपी ने अपने राज्यसभा सदस्य नज़ीर अहमद लवाय को पार्टी विरोधी गतिविधियों को लेकर शुक्रवार को पार्टी से निष्कासित कर दिया। नव सृजित केंद्र शासित प्रदेश जम्मू कश्मीर के प्रथम उपराज्यपाल के शपथ ग्रहण समारोह में शरीक होने के बाद उनके खिलाफ यह कार्रवाई की गई। पीपुल्स डेमोक्रेटिक पार्टी (पीडीपी) प्रवक्ता ने एक बयान में कहा,'राज्य सभा सदस्य, नज़ीर अहमद लवाय, को पार्टी की प्राथमिक सदस्यता से निष्कासित कर दिया गया है।' प्रवक्ता ने कहा कि नवनियुक्त उपराज्यपाल (जीसी मुर्मू) के शपथ ग्रहण समारोह में शामिल होने के मद्देनजर पार्टी नेतृत्व ने यह फैसला लिया। उन्होंने ऐसा कर पार्टी के रुख को कमजोर किया।</p>
      <p>
        <b>Read Also: <a href="https://www.livehindustan.com/national/story-jammu-kashir-aur-laddakh-me-lagu-hue-106-kendriya-kanoon-2826434.html">नई सुबह: जम्मू-कश्मीर और लद्दाख में लागू हुए 106 केंद्रीय कानून</a></b>
      </p>
      <p>प्रवक्ता ने कहा कि सांसद का शपथ ग्रहण समारोह में भाग लेना जम्मू कश्मीर को विशेष दर्जा देने वाले अनुच्छेद 370 के ज्यादातर प्रावधानों को केंद्र के रद्द करने के बाद मौजूदा राजनीतिक स्थिति पर पार्टी के रूख के विपरीत है। उन्होंने कहा कि यह पहला मौका नहीं है जब लवाय पार्टी के निर्देशों के खिलाफ गये। इसके पहले वह इस साल राज्यसभा में तीन तलाक विधेयक के खिलाफ मतदान से भी अनुपस्थित रहे थे। गौरतलब है कि मुर्मू ने गुरुवार को जम्मू कश्मीर के उपराज्यपाल पद की शपथ ली।</p>
      <h3>Read Also: <a href="https://www.livehindustan.com/national/story-jammu-and-kashmir-bifurcated-today-what-was-the-reaction-of-jammu-resident-2825863.html">केंद्रशासित प्रदेश के दर्जे पर जम्मू के ज्यादातर लोग खुश, कुछ नाराज</a></h3>
      <p>उल्लेखनयीय है कि जम्मू कश्मीर 31 अक्टूबर को दो केंद्र शासित प्रदेशों जम्मू कश्मीर और लद्दाख में तब्दील हो गया। सरकार ने पांच अगस्त को जम्मू-कश्मीर के विशेष दर्जे को समाप्त करते हुए इसे दो केंद्र शासित प्रदेशों में विभक्त करने का फैसला लिया था। लवाय ने राज्यसभा में पांच अगस्त को जम्मू कश्मीर पुनर्गठन विधेयक पेश किये जाने के दौरान पीडीपी सांसद मीर मोहम्मद फयाज के साथ संविधान की एक प्रति फाड़ दी थी। बहरहाल, लवाय ने बार-बार किए गये टेलीफोन कॉल का जवाब नहीं दिया।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>
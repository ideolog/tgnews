<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/739531"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T11:22:00+00:00"/>
    <meta property="og:title" content="ลูกค้าไปรษณีย์ไทย ส่ง EMS ลด 70% พร้อมลุ้นโชคกว่า 9 ลบ."/>
    <meta property="og:description" content="ลดครั้งใหญ่ส่งท้ายปี! ไปรษณีย์ไทยจัดหนัก มอบโชค 2 ต่อ ส่ง EMS ลดทันที 70% พร้อมเลขแทร็กลุ้นโชคกว่า 9 ล้านบาท"/>
  </head>
  <body>
    <article>
      <h1>ลูกค้าไปรษณีย์ไทย ส่ง EMS ลด 70% พร้อมลุ้นโชคกว่า 9 ลบ.</h1>
      <address>
        <time datetime="2019-11-01T11:22:00+00:00">01 Nov 2019, 11:22</time>
      </address>
      <p>
        <b>ลดครั้งใหญ่ส่งท้ายปี! ไปรษณีย์ไทยจัดหนัก มอบโชค 2 ต่อ ส่ง EMS ลดทันที 70% พร้อมเลขแทร็กลุ้นโชคกว่า 9 ล้านบาท</b>
      </p>
      <p>วันนี้ (1 พ.ย.) นางสมร เทิดธรรมพิบูล กรรมการผู้จัดการใหญ่ บริษัท ไปรษณีย์ไทย จำกัด (ปณท) กล่าวถึง การปรับลดอัตราค่าบริการไปรษณีย์ด่วนพิเศษ (EMS) ในประเทศในครั้งนี้ว่า เป็นหนึ่งในของขวัญปีใหม่ภายใต้แคมเปญ “EMS ท้าส่ง” ที่ไปรษณีย์ไทยมอบให้กับผู้ใช้บริการส่งท้ายปี พิเศษต่อที่ 1 กับโปรโมชันฝากส่งสิ่งของพิกัดน้ำหนักตั้งแต่ เกิน 500 กรัม–2 กิโลกรัม มีค่าบริการลดเหลือ 55 บาท ส่วนน้ำหนักพิกัดเกิน 2–7 กิโลกรัม ค่าบริการลดเหลือ 80 บาท โดยต้องมีจำนวนสิ่งของฝากส่งตั้งแต่ 5 ชิ้น ขึ้นไปต่อการส่งแต่ละครั้ง และพิเศษยิ่งขึ้นสำหรับผู้ใช้บริการเก็บเงินปลายทาง (COD) ผ่าน Wallet@Post รับส่วนลดทันทีตั้งแต่ฝากส่งชิ้นแรกซึ่งผู้ใช้บริการสามารถใช้บริการได้ที่ไปรษณีย์ทั่วประเทศ เคาน์เตอร์บริการไปรษณีย์ ไปรษณีย์อนุญาต รวมถึงลูกค้าที่ใช้บริการเตรียมการฝากส่งผ่าน  Application Prompt Post ยกเว้น ร้านไปรษณีย์ไทย ร้านรับและรวบรวม EMS Point<br/><br/>นอกจากนี้ พิเศษต่อที่ 2 ทั้งผู้ส่งและผู้รับยังมีสิทธิ์ลุ้นโชคใหญ่จากแคมเปญ “ท้าส่ง ลุ้นล้าน 2020”  ลุ้นรางวัลเป็นรถยนต์ฮอนด้า HR-V ทองคำหนัก 10 บาท  MacBook Air โทรศัพท์ iPhone 11 Pro โทรศัพท์ Samsung Galaxy Note 10+ และของรางวัลอื่นๆ รวมมูลค่ากว่า 9,000,000 บาท กติกาง่ายๆ เพียงสมัครสมาชิกที่ไปรษณีย์ทุกสาขา และแจ้งหมายเลขโทรศัพท์เมื่อใช้บริการฝากส่งสิ่งของที่มีหลักฐานการรับฝากด้วยหมายเลขแทร็ก (Tracking Number) 13 หลัก ซึ่งสามารถลุ้นรางวัลได้ผ่านช่องทางไลน์ @luckytrack โดยจะจับรางวัลครั้งแรกในวันที่ 27 พ.ย.นี้<br/> </p>
    </article>
  </body>
</html>
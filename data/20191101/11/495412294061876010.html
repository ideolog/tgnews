<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/tutti-i-santi-angelus-papa-francesco-diretta-messa-ognissanti-2019-amici-di-gesu/1943975/"/>
    <meta property="og:site_name" content="IlSussidiario"/>
    <meta property="article:published_time" content="2019-11-01T11:30:32+00:00"/>
    <meta property="og:title" content="Angelus Tutti i Santi, Ognissanti 2019/ Papa vs Halloween “cultura negativa su morti”"/>
    <meta property="og:description" content="Festa di Tutti i Santi, Santa Messa e Angelus di Papa Francesco: diretta streaming video, Ognissanti 2019. La &quot;strigliata&quot; su Halloween"/>
  </head>
  <body>
    <article>
      <h1>Angelus Tutti i Santi, Ognissanti 2019/ Papa vs Halloween “cultura negativa su morti”</h1>
      <h2>Festa di Tutti i Santi, Santa Messa e Angelus di Papa Francesco: diretta streaming video, Ognissanti 2019. La “strigliata” su Halloween</h2>
      <address><time datetime="2019-11-01T11:30:32+00:00">01 Nov 2019, 11:30</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p>«<i>Hanno sperimentato la fatica quotidiana dell’esistenza con i suoi successi e i suoi fallimenti, trovando nel Signore la forza di rialzarsi sempre e proseguire il cammino. Da ciò si comprende che la santità è un traguardo che non si può conseguire soltanto con le proprie forze, ma è il frutto della grazia di Dio e della nostra libera risposta ad essa. Quindi la santità è dono e chiamata»</i>: così <b>Papa Francesco nell’Angelus di Tutti i Santi</b> poco fa da Piazza San Pietro. Il Pontefice sottolinea l’umiltà estrema degli “amici di Gesù” che si stagliano davanti a noi nella storia, «<b><i>persone che hanno vissuto con i piedi per terra</i></b>» ripete incessantemente Papa Francesco. Per questo motivo la santità non è merce di scambio o “ricetta” da ottenere per seguirla alla lettera: «<i>Ma la santità, oltre che dono, è anche chiamata, vocazione comune dei discepoli di Cristo; è la strada di pienezza che ogni cristiano è chiamato a percorrere nella fede, procedendo verso la meta finale: la comunione definitiva con Dio nella vita eterna. La santità diventa così risposta al dono di Dio, perché si manifesta come assunzione di responsabilità</i>». Concludendo la riflessione nel breve messaggio alla cristianità, il <b>Pontefice ha poi sferrato un attacco tutt’altro che “lieve” alla esaltazione della festa di Halloween</b> andato in scena come da tradizione nella notte appena passata: «<i>non trascurare, se possibile, una visita e una preghiera al cimitero, soprattutto domani, giornata liturgica di Commemorazione di tutti i fedeli defunti»</i>. Tale invito, ha precisato ancora Papa Francesco, è importante proprio «<i>in questi giorni, in cui, purtroppo, circolano anche messaggi di <b>cultura negativa sulla morte e sui mort</b></i><b>i</b>».</p>
      <h4>LA FESTA DEL CIELO E LE BEATITUDINI</h4>
      <p>Una solennità da condividere, una <b>comunità che proviene da una comunione</b>: è questa la Festa di Tutti i Santi che la Chiesa cattolica ogni 1 novembre celebra da Roma verso tutto il mondo: in San Pietro sta per cominciare la diretta della Santa Messa presieduta e celebrata da Papa Francesco e nell’attesa del successivo Angelus, per i fedeli di tutto il globo non resta che guardare all’esempio e alla semplicità con la quale la <a href="https://www.ilsussidiario.net/news/tutti-i-santi-oggi-1-novembre-si-festeggiano-martiri-vergini-confessori-e-angeli/1940231/"><b>Festa di Ognissanti</b></a> parla ancora oggi al cuore umano desideroso di essere accolto. Come ripete bene oggi il portale del Vaticano, la santità è un cammino che tutti siamo chiamati a percorrere, «<i>sull’esempio di questi nostri fratelli maggiori che ci vengono proposti come modelli in quanto hanno accettato di lasciarsi incontrare da Gesù, verso il quale sono andati con fiducia portando i loro desideri, le loro debolezze e anche le loro sofferenze</i>». I <b>Santi sono i figli di Dio che hanno raggiunto la meta della salvezza</b> e che vivono nell’eternità quella condizione di beatitudine espressa da Gesù nel discorso della montagna nel <b>Vangelo di Matteo</b>: come recitiamo nel Credo ogni Santa Messa, la credenza nella Comunione dei Santi è parte integrante della fede cristiana. Ed è tramite il dono dell’Eucaristia, spiega ancora Vatican News nel giorno di Ognissanti, «<i>che ci permette di vivere già ora l’anticipo di quella liturgia che il Signore celebra nel santuario celeste con tutti i Santi»</i>.</p>
      <h4>OGNISSANTI 2019, LA FESTA DEGLI AMICI DI GESÙ</h4>
      <p>Come da tradizione, la Chiesa Cattolica celebra nella giornata della <a href="https://www.ilsussidiario.net/news/cronaca/2018/11/1/tutti-i-santi-il-1-novembre-e-la-festa-di-ognissanti-ma-in-origine-la-festivita-era-a-maggio/1796937/"><b>Festa di Tutti i Santi</b></a> un doppio appuntamento a Roma in Vaticano: prima la <b>Santa Messa</b> di Precetto per la festività di <a href="https://www.ilsussidiario.net/news/cronaca/2017/10/31/halloween-cos-e-la-festa-degli-spettri-nata-per-combattere-ognissanti/790079/"><b>Ognissanti</b></a> 2019 e a seguire <a href="https://www.ilsussidiario.net/news/cronaca/2018/11/1/ognissanti-2018-la-festa-di-tutti-i-santi-chi-offre-la-vita-per-gli-amici-e-santificato/1798051/"><b>l’Angelus da Piazza San Pietro con Papa Francesco</b></a> pronto a benedire l’intera cristianità sotto l’aurea di protezione e testimonianza dei grandi Santi della storia cristiana. Alle ore 10 è prevista la <b>diretta anche in streaming video della Santa Messa del Tempo ordinario per la Festività di Tutti i Santi,</b> mentre a seguire alle ore 12 il Pontefice si affaccerà dal consueto balcone di Piazza San Pietro per impartire l’Angelus: lo scorso anno, <a href="https://www.ilsussidiario.net/news/sinodo-amazzonia-papa-francesco-preferisce-il-giardino-al-mausoleo/1933909/"><b>Papa Francesco s</b></a>ottolineò l’importanza del <b>sentirsi uniti alla grande famiglia di Gesù</b>, non solo a quelli più noti del Calendario ma anche il “santo della porta accanto”, «<i>Ai nostri familiari e conoscenti che ora fanno parte di quella moltitudine immensa. Oggi allora è festa di famiglia. I santi sono vicini a noi, anzi sono i nostri fratelli e sorelle più veri. Ci capiscono, ci vogliono bene, sanno qual è il nostro vero bene, ci aiutano e ci attendono. Sono felici e ci vogliono felici con loro in paradiso</i>». Nel Vangelo è indicata la via della felicità e non è uno slogan new age ma è la carne viva di un Dio fattosi uomo che con la sua amicizia promette all’uomo un’esistenza piena: «<i><b>Beati i poveri in spirito [</b>…] Beati i miti […] Beati i puri di cuore…» (cfr Mt 5,3-8). Ma come? Il Vangelo dice beati i poveri, mentre il mondo dice beati i ricchi. <b>Il Vangelo dice beati i miti,</b> mentre il mondo dice beati i prepotenti. Il Vangelo dice beati i puri, mentre il mondo dice beati i furbi e i gaudenti. Questa via della beatitudine, della santità, sembra portare alla sconfitta. Eppure – ci ricorda ancora la prima Lettura – i santi tengono «rami di palma nelle mani» (v. 9), cioè i simboli della vittoria. Hanno vinto loro, non il mondo. E ci esortano a scegliere la loro parte, quella di Dio che è Santo</i>».</p>
      <h4>S.MESSA E ANGELUS FESTA DI TUTTI I SANTI: LA DIRETTA VIDEO</h4>
      <p>Nella festa di Tutti i Santi papa Francesco ha insegnato nel corso del suo Magistero che c’è una “scelta” da porre nel corso della propria esistenza proprio nel segno e nel solco dei grandi e piccoli santi della Chiesa: «<i>Viviamo per il Signore o per noi stessi, per la felicità eterna o per qualche appagamento ora? Domandiamoci: <b>vogliamo davvero la santità</b>? O ci accontentiamo di essere cristiani senza infamia e senza lode, che credono in Dio e stimano il prossimo ma senza esagerare? Il Signore «chiede tutto, e quello che offre è la vera vita – offre tutto -, la felicità per la quale siamo stati creati</i>» (Esort. ap. Gaudete ed exsultate, 1). Insomma, o santità o niente! Ci fa bene lasciarci provocare dai santi, che qua non hanno avuto mezze misure e da là “tifano” per noi, perché scegliamo Dio, l’umiltà, la mitezza, la misericordia, la purezza, perché ci appassioniamo al cielo piuttosto che alla terra». In attesa della Santa Messa e dell’<a href="https://www.ilsussidiario.net/news/angelus-papa-francesco-festa-dellassunta-diretta-video-ferragosto-fede-in-maria/1915520/"><b>Angelus dal Vaticano</b></a>, risuonano come eco le parole sublimi ripetute nel lontano 2006 dal predecessore di Papa Francesco, quel <a href="https://www.ilsussidiario.net/news/papa-ratzinger-occidente-non-parla-di-dio-benedetto-xvi-vs-teologi-su-68-e-abusi/1920422/"><b>Benedetto XVI</b> </a>che alla santità della Chiesa continua a donare la sua stessa vita ed esistenza segnata dalla malattia e dalla vecchiaia: «<i><b>come possiamo divenire santi, amici di Dio?</b> All’interrogativo si può rispondere anzitutto in negativo: per essere santi non occorre compiere azioni e opere straordinarie, né possedere carismi eccezionali. Viene poi la risposta in positivo: è necessario innanzitutto ascoltare Gesù e poi seguirlo senza perdersi d’animo di fronte alle difficoltà</i>». Essere santi non porta “sforzi” ma la <b>libera adesione all’amore di Cristo</b> che giunge su di sé nella creazione e nel battesimo: «<i>Quanto più pertanto imitiamo Gesù e Gli restiamo uniti, tanto più entriamo nel mistero della santità divina. Scopriamo di essere amati da Lui in modo infinito, e questo ci spinge, a nostra volta, ad amare i fratelli. Amare implica sempre un atto di rinuncia a se stessi, il “perdere se stessi”, e proprio così ci rende felici</i>», concludeva nell’omelia di Tutti i Santi Papa Benedetto XVI il 1 novembre 2006.</p>
      <figure>
        <iframe src="https://www.youtube.com/embed/drW5pVaFwpM" width="560" height="315" data-service="Youtube" scrolling="no"/>
      </figure>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/terremoto-crotone-m-2-6-ingv-ultime-scosse-sisma-nel-mar-ionio-settentrionale/1944092/"/>
        <a href="https://www.ilsussidiario.net/news/roma-trovate-cadavere-nel-tevere-ponte-della-musica-choc-uomo-sui-40-50-anni/1944199/"/>
        <a href="https://www.ilsussidiario.net/news/feto-trovato-in-un-depuratore-lecco-scoperta-choc-di-un-operaio-durante-pulizia/1944195/"/>
        <a href="https://www.ilsussidiario.net/news/lotto-estrazioni-di-oggi-superenalotto-e-10elotto-31-ottobre-i-numeri-vincenti/1943782/"/>
        <a href="https://www.ilsussidiario.net/news/amanda-knox-avra-rubrica-su-giornale-in-carcere-da-innocente-ha-una-visione-unica/1944171/"/>
        <a href="https://www.ilsussidiario.net/news/bergamo-impiegata-trovata-morta-in-ufficio-ferite-sospette-si-tratta-di-omicidio/1944090/"/>
      </related>
    </article>
  </body>
</html>
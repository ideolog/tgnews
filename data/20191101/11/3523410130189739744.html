<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637318/%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D8%B3%D9%82%D8%B7%D8%B1%DB%8C-%DB%8C%D9%85%D9%86-%D8%A7%D9%85%D8%A7%D8%B1%D8%A7%D8%AA-%D8%B1%D8%A7-%D8%AA%D9%87%D8%AF%DB%8C%D8%AF-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-01T11:14:00+00:00"/>
    <meta property="og:title" content="استاندار سقطری یمن امارات را تهدید کرد"/>
    <meta property="og:description" content="استاندار سقطری یمن در سخنانی نیروهای وابسته به امارات در این استان را تهدید به برخورد جدی کرد."/>
  </head>
  <body>
    <article>
      <h1>
        <a href="https://www.bultannews.com/fa/news/637318/%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D8%B3%D9%82%D8%B7%D8%B1%DB%8C-%DB%8C%D9%85%D9%86-%D8%A7%D9%85%D8%A7%D8%B1%D8%A7%D8%AA-%D8%B1%D8%A7-%D8%AA%D9%87%D8%AF%DB%8C%D8%AF-%DA%A9%D8%B1%D8%AF">استاندار سقطری یمن امارات را تهدید کرد</a>
      </h1>
      <h2>استاندار سقطری یمن در سخنانی نیروهای وابسته به امارات در این استان را تهدید به برخورد جدی کرد.</h2>
      <address><time datetime="2019-11-01T11:14:00+00:00">01 Nov 2019, 11:14</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، "رمزی محروس"، <b>استاندار سقطری یمن</b> در سخنانی خطاب به شورای انتقالی جنوب این کشور وابسته به امارات گفت که مهلت مشخص شده برای عناصر شورای انتقالی جهت عقب‌نشینی از اطراف سقطری و عاری ساختن شهر از مظاهر نظامی به پایان رسیده است و مقامات امنیتی طی چند ساعت‌ آتی با قاطعیت با آنها برخورد خواهند کرد.</p>
      <p>وی افزود: مقامات از کسانی که امنیت و ثبات استان را هدف گرفته‌اند، نخواهند گذشت و جامعه و بخش‌های سیاسی در سقطری بر سر <b>مقابله با عناصر تخریبی</b> و نیز برقراری امنیت، صلح و نظم اجماع دارند و حکومت (دولت مستعفی) عامل تحقق این هدف خواهد بود.</p>
      <p>در همین راستا، عیسی بن یاقوت، رهبر شیوخ قبایل سقطری نسبت به تلاش حامیان شورای انتقالی جنوب برای ورود به ساختمان استانداری سقطری و مسدود کردن خیابان‌های شهر هشدار داد و از دولت مستعفی خواست که امنیت شهروندان را فراهم کرده و از اماکن دولتی و خصوصی حفاظت کند.</p>
      <p>رسانه‌ها روز چهارشنبه گزارش دادند که شبه‌نظامیان وابسته به<b> امارات</b> در خیابان‌های سقطری مستقر شده‌اند و با تحصن در مقابل ساختمان استانداری و بانک مرکزی سقطری، خواستار استعفای رمزی محروس شده‌اند.</p>
    </article>
  </body>
</html>
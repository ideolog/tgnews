<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/01/finance/meioseis-gia-tis-xreoseis-trapezon-proaniggeile-o-georgiadis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-01T11:33:52+00:00"/>
    <meta property="og:title" content="Μειώσεις για τις χρεώσεις τραπεζών προανήγγειλε ο Γεωργιάδης"/>
    <meta property="og:description" content="«Οι τρεις συστημικές τράπεζες σήμερα και η τέταρτη την Δευτέρα θα ανακοινώσουν όχι μόνο την αναστολή των αυξήσεων που είχαν προαναγγείλει αλλά και μειώσεις σε χρεώσεις που έχουν ήδη επιβάλλει», ανέφερε ο υπουργός Ανάπτυξης"/>
  </head>
  <body>
    <article>
      <h1>Μειώσεις για τις χρεώσεις τραπεζών προανήγγειλε ο Γεωργιάδης</h1>
      <h2>«Οι τρεις συστημικές τράπεζες σήμερα και η τέταρτη την Δευτέρα θα ανακοινώσουν όχι μόνο την αναστολή των αυξήσεων που είχαν προαναγγείλει αλλά και μειώσεις σε χρεώσεις που έχουν ήδη επιβάλλει», ανέφερε ο υπουργός Ανάπτυξης</h2>
      <address><time datetime="2019-11-01T11:33:52+00:00">01 Nov 2019, 11:33</time> by <a rel="author">ΤοΒΗΜΑ Team</a></address>
      <p>«Οι τρεις συστημικές <a href="https://www.tovima.gr/tag/%CF%84%CF%81%CE%AC%CF%80%CE%B5%CE%B6%CE%B5%CF%82/">τράπεζες</a> σήμερα και η τέταρτη την Δευτέρα θα ανακοινώσουν όχι μόνο την αναστολή των αυξήσεων που είχαν προαναγγείλει αλλά και μειώσεις σε χρεώσεις που έχουν ήδη επιβάλλει» ανακοίνωσε  ο υπουργός Ανάπτυξης και Επενδύσεων, Άδωνις Γεωργιάδης.</p>
      <p>Ο υπουργός σε τηλεφωνική του παρέμβαση στον τηλεοπτικό σταθμό ANT1 ανέφερε:</p>
      <p>
        <a href="https://www.in.gr/2019/11/01/greece/megara-nea-stoixeia-gia-ton-drasti-tou-fonikou-ti-prokalese-tin-orgi-tou/">Διαβάστε ακόμη : Μέγαρα : Νέα στοιχεία για τον δράστη του φονικού – Τι προκάλεσε την οργή του</a>
      </p>
      <p>«Οι τρεις συστημικές τράπεζες σήμερα και η τέταρτη την Δευτέρα θα ανακοινώσουν όχι μόνο την αναστολή των αυξήσεων που είχαν προαναγγείλει αλλά και μειώσεις σε χρεώσεις που έχουν ήδη επιβάλλει. Αυτό είναι το πρώτο κύμα των μειώσεων. Είμαστε σε συζητήσεις και εντός του Νοεμβρίου θα υπάρξει και δεύτερο κύμα μειώσεων σε χρεώσεις».</p>
      <p>Σημείωσε ακόμη πως η ευτυχής για τους πολίτες κατάληξη προέκυψε μετά από διεξοδική συζήτηση που ξεκίνησε στο Υπουργείο Ανάπτυξης &amp; Επενδύσεων εδώ και ένα μήνα όταν ανακοινώθηκαν οι αυξήσεις από τις τράπεζες και ολοκληρώθηκε με την παρέμβαση του ίδιου του Πρωθυπουργού στη σύσκεψη στο Μέγαρο Μαξίμου την περασμένη εβδομάδα.</p>
      <p>«Όταν λόγω της Κυβερνήσεως του Κυριάκου Μητσοτάκη και των μέτρων που έχουμε λάβει τα επιτόκια δανεισμού μειώνονται – χθες το 10ετές ομόλογο του Ελληνικού Δημοσίου κατέρριψε νέο ιστορικό ρεκόρ με 1,15% – και άρα μειώνονται και τα επιτόκια με τα οποία δανείζονται οι τράπεζες, είναι πολύ λογικό αυτή η μείωση να περάσει και στα επιτόκια των δανείων» πρόσθεσε ο κ. Γεωργιάδης.</p>
      <p>Ο Πρωθυπουργός, συμπλήρωσε,  έχει ζητήσει από τις τράπεζες ένα ευρύ πρόγραμμα στήριξης των συνεπών δανειοληπτών. «Η μία από τις τέσσερις έχει ξεκινήσει τέτοιο πρόγραμμα και πιστεύω ότι θα ακολουθήσουν και οι υπόλοιπες».</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>
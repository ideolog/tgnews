<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980810047.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-01T11:58:00+00:00"/>
    <meta property="og:title" content="تماس بین عبدالمهدی، صدر و هادی العامری؛ گزینه برکناری دولت کنار گذاشته شد"/>
    <meta property="og:description" content="به گزارش فارس، دور دوم تظاهرات در عراق از جمعه سوم آبان ماه جاری مجدد آغاز شد و مردم این کشور بار دیگر خواستار مبارزه با فساد و بهبود وضعیت معیشتی شدند."/>
  </head>
  <body>
    <article>
      <h1>تماس بین عبدالمهدی، صدر و هادی العامری؛ گزینه برکناری دولت کنار گذاشته شد</h1>
      <address>
        <time datetime="2019-11-01T11:58:00+00:00">01 Nov 2019, 11:58</time>
      </address>
      <p>یک روزنامه لبنانی به نقل از منابع آگاه گزارش داد که طی ساعات گذشته بین رهبر جریان صدر، رهبر ائتلاف الفتح و نخست وزیر عراق تماس‌هایی صورت گرفته است تا این ائتلاف دولتی تقویت شود.</p>
      <p>به گزارش فارس، دور دوم تظاهرات در عراق از جمعه سوم آبان ماه جاری مجدد آغاز شد و مردم این کشور بار دیگر خواستار مبارزه با فساد و بهبود وضعیت معیشتی شدند.</p>
      <p>برخی از احزاب سیاسی اما با بهره‌برداری از این تظاهرات و سوار شدن بر موج اعتراضات مردمی اعلام کردند (+) که راه برون‌رفت از بحران کنونی، برکناری عادل عبدالمهدی نخست وزیر عراق است.</p>
      <p>در صدر کسانی که خواستار برکناری عبدالمهدی از نخست وزیری است، «مقتدی صدر» رهبر معنوی ائتلاف «سائرون» -بزرگترین فراکسیون پارلمانی عراق- قرار دارد که اخیرا بین وی و عبدالمهدی نامه‌هایی دست به دست شد.</p>
      <p>صدر اعلام کرد که باید عبدالمهدی برکنار شده و انتخابات زودهنگام برقرار شود. وی از «هادی العامری» رئیس ائتلاف الفتح –دومین فراکسیون پارلمانی عراق- خواست که برای برکناری عبدالمهدی با او همکاری کند. العامری هم گفت که برای رفع مطالبات مردمی عراق با صدر همکاری خواهد کرد.</p>
      <p>روزنامه الاخبار لبنان اما بر خلاف این مسائل، امروز جمعه گزارش داد که طی ساعت‌های گذشته تماس‌هایی بین عبدالمهدی، صدر و العامری برقرار شده است تا «ائتلاف دولتی که اخیرا به نظر می‌رسید در آستانه فروپاشی قرار دارد، تقویت شود».</p>
      <p>این روزنامه توضیح داد، یک مسیر در عراق می‌تواند نقطه آغازی برای حل بحران عراق باشد. در این مسیر، اختلاف بین صدر و عبدالمهدی و العامری باید از بین می‌رود. در همین راستا، تلاشهایی برای برقراری خطوط تماس بین این سه نفر صورت گرفته است.</p>
      <p>این تلاش‌ها از چند ساعت گذشته آغاز شده تا بحران کنترل شود و هیچ حادثه امنیتی رخ ندهد. الاخبار به نقل از اطلاعاتی که به دستش رسیده، گزارش داد که «تحول مثبت و قابل توجهی اخیرا در این مسیر ارتباطی که طی روزهای گذشته متشنج شده بود، به وجود آمده است و این مسئله بر ساختار کابینه و عملکرد آن تأثیر مثبتی خواهد گذاشت.</p>
      <p>به گزارش این روزنامه، قرار است همزمان با این تماس‌ها، اقداماتی جهت فرونشستن خشم مردمی صورت گیرد تا وضعیت به پیش از یک اکتبر –زمان آغاز تظاهرات عراق- بازگردد.</p>
      <p>بنا بر این گزارش، مقتدی صدر در این تماس‌ها اعلام آمادگی کرده است که با العامری همکاری کند. رئیس ائتلاف الفتح، پیش از این درخواست صدر را برای پس گرفتن رأی اعتماد از عبدالمهدی رد کرده بود. وی همانند برخی از فراکسیون‌های سیاسی معتقد است که باید دولت به کار خود ادامه دهد و تا به پایان نرسیدن مدت زمان قانونی این دولت، نباید برکنار شود. البته این مسئله در دولت «حیدر العبادری» نسخت وزیر پیشین عراق نیز رخ داد.</p>
      <p>بنا بر این اطلاعات، برکناری دولت یا استعفای عبدالمهدی، به دور از واقعیت است و در حال حاضر تلاش می‌شود تا برون‌رفتی از بحران کنونی صورت گرفت؛ زیرا این اطمینان وجود دارد که سوار شدن بر موج مطالبات مردم برای تحقق اهداف سیاسی، یک بازی نخ‌نما شده است و طولانی شدن بحران نیز فقط به سود آمریکا و همپیمانان این کشور در منطقه است.</p>
      <p>یک منبع آگاه نیز به این روزنامه گفت که «طرح آمریکا برای ایجاد هرج‌ومرج خونین در عراق همچنان وجود دارد... و برای فراهم‌سازی شرایط جنگ داخلی، تلاش‌هایی صورت می‌گیرد.</p>
      <p>«محمد البلداوی» نماینده ائتلاف الفتح در پارلمان عراق ضمن انتقاد از اصرار ائتلاف سائرون به برکناری نخست وزیر این کشور، تأکید کرد که این مسئله باعث خلأ قانونی و هرج‌ومرج در عراق خواهد شد.</p>
    </article>
  </body>
</html>
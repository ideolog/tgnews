<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/el-barca-aprimara-el-migcamp-al-gener/noticia/2960215/"/>
    <meta property="og:site_name" content="CCMA"/>
    <meta property="article:published_time" content="2019-11-01T11:05:14+00:00"/>
    <meta property="og:title" content="El Barça aprimarà el mig del camp al gener"/>
    <meta property="og:description" content="Ivan Rakitic i Carles Aleñá són els jugadors amb més opcions d'abandonar el club al mercat d'hivern"/>
  </head>
  <body>
    <article>
      <h1>El Barça aprimarà el mig del camp al gener</h1>
      <h2>Ivan Rakitic i Carles Aleñá són els jugadors amb més opcions d'abandonar el club al mercat d'hivern</h2>
      <address><time datetime="2019-11-01T11:05:14+00:00">01 Nov 2019, 11:05</time> by <a rel="author">Francesc Latorre</a></address>
      <p>La superpoblació de jugadors que té Ernesto Valverde al mig del camp s'ha cobrat unes víctimes molt clares en aquests primers mesos de competició. Així com Busquets, Arthur i De Jong s'han consolidat com els centrecampistes titulars, noms com Rakitic, Aleñá o Arturo Vidal són els grans damnificats per l'"overbooking" en aquesta zona del terreny de joc. I és per això que <b>el Barça preveu sortides en el proper mercat d'hivern.</b></p>
      <p>El cas d'Ivan Rakitic és el més espectacular en comparació amb els últims anys. <b>El croat només ha estat titular en un dels 14 partits oficials que ha jugat el Barça aquesta temporada</b>. En total ha jugat 233 minuts dels 1.260 possibles. L'any passat, en els onze primers partits de Lliga i els tres de Champions, Rakitic havia estat titular 13 vegades i havia jugat un total de 1.178 minuts. Valverde ja va insinuar a la pretemporada que el paper del croat podia ser diferent aquest any i veient aquests números queda clar que no enganyava ningú. <b>Rakitic té contracte fins al juny de 2021 i una clàusula de 125 milions d'euros, però al Barça es donarien per satisfets si el traspassen per uns 35 milions</b>. Juventus, Inter i PSG han sonat com a equips interessats en la seva contractació, així com l'Atlètic de Madrid. Des del Barça, però, es voldria evitar reforçar un rival directe en la la lluita per la Lliga.</p>
      <p><b>Aleñá encara està jugant menys que Rakitic</b>. Molt menys, de fet. El de Mataró va ser titular en la primera jornada a San Mamés, però des de llavors no se l'ha vist més. Valverde el va canviar a la mitja part i ja no l'ha fet jugar més. La seva situació d'ostracisme, però, va més enllà, perquè en 9 ocasions s'ha quedat fins i tot fora de la convocatòria. Fins fa unes setmanes, Aleñá tenia l'esperança i la fe de poder capgirar la situació però ara començaria a veure que ho té molt difícil. <b>En el seu cas, el Barça és partidari d'una cessió i no d'un traspàs.</b> Se'l considera un jugador jove, de la casa i amb molt recorregut. Aleña preferiria un equip de la Lliga espanyola abans que marxar a l'estranger. El Betis, com ja va passar a l'estiu, voldria incorporar-lo. De fora, es va especular sobre un possible interès del Tottenham.</p>
      <p>
        <b>Cants de sirena per a Arturo Vidal</b>
      </p>
      <p><b>Arturo Vidal deia fa uns dies a la publicació xilena El Mercurio que no és feliç perquè no juga tots els minuts que voldria</b>. En el seu cas, però, les estadístiques diuen que la seva situació és molt semblant a la de l'any passat. És més, fins i tot ha jugat més minuts. A aquestes altures de la temporada, l'any passat havia jugat 213 minuts. Aquest any ja n'ha jugat 299. El que fa Vidal és aprofitar molt bé el temps, perquè en aquest temps ha marcat tres gols i ha donat una assistència. <b>Tot i que li arriben cants de sirena des de l'Inter de Milà, Valverde no és partidari de deixar-lo anar</b> perquè considera que en determinats partits o situacions, el perfil de Vidal li és molt útil a l'equip.</p>
      <p>Sigui quina sigui la sortida o sortides que es produeixin al mig del camp al mercat d'hivern, <b>qui tindrà el camí una mica més net i aplanat serà Riqui Puig</b>, que continua esperant la seva oportunitat mentre juga amb el Barça B.</p>
    </article>
  </body>
</html>
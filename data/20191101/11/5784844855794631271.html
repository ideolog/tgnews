<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/facebook-s-tehnologijo-ki-onemogoca-prepoznavo-oseb.html?RSSbf29b00f75d61088e7c34cf49af79877"/>
    <meta property="og:site_name" content="Računalniške novice"/>
    <meta property="article:published_time" content="2019-11-01T11:37:00+00:00"/>
    <meta property="og:title" content="Facebook s tehnologijo, ki onemogoča prepoznavo oseb!"/>
    <meta property="og:description" content="Nova tehnologija podjetja Facebook temelji na osnovi umetne inteligence in strojnega učenja, ta pa prepoznava in spreminja ključne lastnosti osebe na videoposnetku."/>
  </head>
  <body>
    <article>
      <h1>Facebook s tehnologijo, ki onemogoča prepoznavo oseb!</h1>
      <address>
        <time datetime="2019-11-01T11:37:00+00:00">01 Nov 2019, 11:37</time>
      </address>
      <p>Verjetno se že vsi zavedamo, da smo globoko zajadrali v svet, kjer tehnologija prepoznavanja obraza ni znanstvena fantastika, temveč realnost. To in podobne tehnologije uporabljajo številna podjetja širom sveta, vključno s podjetjem Facebook. Kljub temu pa so pri lastniku največjega družbenega omrežja na svetu pripravili povsem revolucionarno tehnologijo, ki onemogoča prepoznavo oseb na videoposnetkih, mogoče pa jo je uporabljati celo na videoposnetku, ki se zajema v živo.</p>
      <p>Nova tehnologija podjetja Facebook temelji na osnovi umetne inteligence in strojnega učenja, ta pa prepoznava in spreminja ključne lastnosti osebe na videoposnetku. Novost v praksi deluje na način, da povsem samodejno prepozna obraz oseb ter jih »prekrije« z elementi oziroma natančno premišljenimi motnjami, ki preprečujejo prepoznavo oseb s pomočjo sistemov za prepoznavo obraza.</p>
      <p>Pri podjetju Facebook so zagotovili, da njihove nove tehnologije ne bodo uporabljali v komercialne namene, ampak jo bodo uporabljali z namenom prepoznavanja lažnih videoposnetkov. S tem bo priljubljeno družbeno omrežje dejansko lahko preprečevalo širjenje tovrstnih vsebin, ki do določene mere lahko predstavljajo celo varnostno tveganje. Kako se bo nova tehnologija obnesla v praksi, pa bo seveda pokazal čas, a pri podjetju Facebook verjamejo, da bo ta nadvse uspešna.</p>
      <figure>
        <iframe src="https://www.youtube.com/embed/cCYnBtni7Wg" width="640" height="360" data-service="Youtube" scrolling="no"/>
      </figure>
      <footer>Povezave: <a href="http://sl-si.facebook.com/RacunalniskeNovice">Facebook RN</a></footer>
    </article>
  </body>
</html>
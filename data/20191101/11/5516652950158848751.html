<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/424921/diagoras-epestrepse-o-piniwths"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-01T11:45:02+00:00"/>
    <meta property="og:title" content="Διαγόρας: Επέστρεψε ο Πινιώτης!"/>
    <meta property="og:description" content="Με μια σημαντική κίνηση την τελευταία ουσιαστικά ημέρα των μετεγγραφών, «κλείνει» το ρόστερ του ο Διαγόρας."/>
  </head>
  <body>
    <article>
      <h1>Διαγόρας: Επέστρεψε ο Πινιώτης!</h1>
      <address>
        <time datetime="2019-11-01T11:45:02+00:00">01 Nov 2019, 11:45</time>
      </address>
      <p>
        <b>Με μια σημαντική κίνηση την τελευταία ουσιαστικά ημέρα των μετεγγραφών, «κλείνει» το ρόστερ του ο Διαγόρας.</b>
      </p>
      <p>Ο «γηραιός» απέκτησε τον Άγγελο Πινιώτη ο οποίος έμεινε ελεύθερος από τον Πανσερραϊκό.</p>
      <p>Ο 23χρονος ποδοσφαιριστής, έπαιζε και πέρυσι στον «γηραιό» αλλά το καλοκαίρι έμεινε ελεύθερος. Ήταν και επιθυμία του ίδιου να επιστρέψει στην ομάδα του νησιού μας, όπως και έγινε καθώς ο τεχνικός Πέτρος Ρουτζιέρης άναψε το «πράσινο φως». Ο Πινιώτης αναμένεται να βρίσκεται σήμερα στο νησί μας για να μπει στο πρόγραμμα των προπονήσεων. Φυσικά, δεν υπολογίζεται για το ντέρμπι της Κυριακής με τον Ιάλυσο.</p>
      <p><b>Συνεχίζεται η προετοιμασία</b><br/>Την τελευταία τους προπόνηση πριν από το αυριανό ντέρμπι με τον Ιάλυσο στο «Οικονομίδειο» θα κάνουν αύριο το πρωί οι παίκτες του Διαγόρα οι οποίοι συνεχίζουν με αμείωτους ρυθμούς την προετοιμασία τους.</p>
      <p>Οι «κυανέρυθροι» αναμένεται να ολοκληρώσουν το πρόγραμμά τους πριν από το παιχνίδι με καλή ψυχολογία, ευελπιστώντας ότι την Κυριακή θα μπορέσουν να πάρουν άλλη μια νίκη που θα τους φέρει ακόμα πιο κοντά στην κορυφή της βαθμολογίας της Football League.</p>
      <p>Οι παίκτες του Πέτρου Ρουτζιέρη «μετράνε» στα τρία τελευταία παιχνίδια δύο νίκες και μια ισοπαλία, δείχνοντας ότι βρίσκονται σε εξαιρετική κατάσταση και ασφαλώς και αυτό πρόκειται για ένα στοιχείο που τουλάχιστον από ψυχολογικής άποψης αναμένεται να τους βοηθήσει στο αυριανό παιχνίδι.</p>
      <p>Οι «κυανέρυθροι» γυμνάστηκαν χθες το πρωί στο κεντρικό γήπεδο του Δημοτικού Σταδίου της Ρόδου προκειμένου να μπορέσουν να παρακολουθήσουν από κοντά και το παιχνίδι του Ιάλυσου με τον Παναιτωλικό και να πάρουν μια γεύση από τον αντίπαλο της Κυριακής.</p>
      <p>Σύμφωνα με το πρόγραμμα, σήμερα η προπόνηση θα γίνει στο Βοηθητικό γήπεδο, όπως και η αυριανή η οποία θα κυλήσει σε πιο χαλαρούς ρυθμούς, όπως πάντα παραμονές αγώνα.</p>
    </article>
  </body>
</html>
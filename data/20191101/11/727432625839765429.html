<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/data/slik-avslorer-du-ny-banksvindel/71772635"/>
    <meta property="og:site_name" content="Dinside"/>
    <meta property="article:published_time" content="2019-11-01T11:14:23+00:00"/>
    <meta property="og:title" content="Slik avslører du ny banksvindel"/>
    <meta property="og:description" content="Nei, kortet ditt er ikke sperret."/>
  </head>
  <body>
    <article>
      <h1>Slik avslører du ny banksvindel</h1>
      <h2>Nei, kortet ditt er ikke sperret.</h2>
      <address><time datetime="2019-11-01T11:14:23+00:00">01 Nov 2019, 11:14</time> by <a rel="author">Pål Joakim Pollen</a></address>
      <p>
        <i>Vi informerer deg om at kortet ditt er blitt sperret etter en teknisk hendelse i vår kundedatabase, slik at du ikke kan bruke kortet ditt til følgende tjenester før du aktiverer kortet på nytt:</i>
      </p>
      <p>
        <i># Minibank<br/># Online betaling</i>
      </p>
      <figure>
        <img src="https://dbstatic.no/71772811.jpg?imageId=71772811&amp;x=0&amp;y=0&amp;cropw=100&amp;croph=100&amp;width=321&amp;height=361"/>
        <figcaption><b>HJELPER DEG:</b> Teknologiredaktør Pål Joakim Pollen i Dinside har lang erfaring med å avsløre svindel-eposter. Her viser han hvordan du kan avsløre kjeltringene. Foto: Dinside Vis mer</figcaption>
      </figure>
      <p>
        <i>Hvis du vil fortsette å bruke kortet ditt som normalt, klikker du på lenken nedenfor og følger instruksjonene:</i>
      </p>
      <p>Slik lyder en e-post som nå ser ut til å treffe nordmenns innbokser (vi har allerede mottatt flere), og som tilsynelatende kommer fra Sparebank1.</p>
      <p>Den norske språkbruken er ganske plettfri (kanskje med unntak av «Online betaling»), og det kan godt være at mange vil la seg lure - særlig om de allerede er kunder av Sparebank1.</p>
      <p>
        <b>Men denne e-posten er svindel.</b>
      </p>
      <p>Som så veldig mange andre e-poster i samme kategori.</p>
      <h3>Blir stadig vanskeligere</h3>
      <p>Nå var for så vidt ikke denne e-posten den mest forseggjorte vi har sett, men det blir stadig vanskeligere å skille de ekte e-postene fra de falske.</p>
      <p>Særlig når flere banker i disse dager <a href="https://www.dinside.no/okonomi/finanstilsynet---bankene-bor-ikke-bruke-slike-losninger/71768461">sender ut e-poster</a> som i stor grad som kan minne om slike svindel-eposter – til kraftig kritikk fra Finanstilsynet.</p>
      <p>Det er allikevel enkelt å se at denne utgaven er svindel, så lenge du vet hva du skal se etter:</p>
      <p><b>1. Avsenderadressen er feil</b><br/>Trykker du på avsenderen, ser du raskt at den ikke er sendt fra Sparebank1:</p>
      <figure>
        <img src="https://dbstatic.no/71772709.jpg?imageId=71772709&amp;x=0&amp;y=9.8067287043665&amp;cropw=100&amp;croph=13.815318539728&amp;width=644&amp;height=194"/>
      </figure>
      <figure>
        <img src="https://dbstatic.no/71772714.jpg?imageId=71772714&amp;x=0&amp;y=10.450966356478&amp;cropw=100&amp;croph=12.312097351467&amp;width=644&amp;height=172"/>
      </figure>
      <p>Sparebank1 ville neppe ha sendt deg en e-post fra domenet <i>staff.aruba.it</i>. Som du ser var de ikke så heldige med emnefeltet i denne e-posten heller, men akkurat språk og formuleringer har svindlerne blitt ganske gode på i det siste, særlig siden <a href="https://www.dinside.no/okonomi/nordmenn-oversetter-svindlernes-tekster/67416841">norske oversettere får i oppdrag å oversette slike svindeltekster</a>. Noen ganger er det umulig å ta dem på selve språket.</p>
      <p><b>2. Følg med hvis du klikker</b><br/>Vi klikket oss inn på lenka og kom inn på følgende side:</p>
      <figure>
        <img src="https://dbstatic.no/71772733.jpg?imageId=71772733&amp;x=0&amp;y=0&amp;cropw=100&amp;croph=100&amp;width=644&amp;height=362"/>
      </figure>
      <p>Her er skjemaet svindlerne vil at du skal fylle ut, med kortnummer, utløpsdato, kontrollsifre og det hele. Gjør du det, har du nettopp gitt bort denne informasjonen til folk som har planer om å misbruke den.</p>
      <p>For ta en titt på adressefeltet:</p>
      <figure>
        <img src="https://dbstatic.no/71772748.jpg?imageId=71772748&amp;x=0&amp;y=0&amp;cropw=50.3125&amp;croph=13.869625520111&amp;width=644&amp;height=100"/>
      </figure>
      <p>Her må alarmbjellene dine ringe så høyt de klarer, for denne nettadressen stemmer ikke med det som er Sparebank1 sine nettsider. Du befinner deg altså på svindlernes nettside.</p>
      <p>Ofte kan selve siden være omtrent prikk lik originalen, men det er altså i nettadressen du kan avsløre svindlerne. <a href="https://www.dinside.no/data/na-vil-google-trene-deg-opp-til-a-avslore-svindlerne/70688338">Google har forresten laget en egen quiz</a> der du skal avgjøre om e-postene du ser er ekte eller falske.</p>
      <p>Skjønt, det er ikke alltid like enkelt. Bare sjekk ut denne, der vi tror de fleste ville ha gått fem på:</p>
      <related>
        <a href="https://www.dinside.no/data/ma-vi-snart-bare-slutte-a-klikke-pa-lenker/67504766"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/01/nincs-mar-viharjelzes-fokozott-ovatossagra-intenek"/>
    <meta property="og:site_name" content="infostart"/>
    <meta property="article:published_time" content="2019-11-01T11:18:00+00:00"/>
    <meta property="og:title" content="Nincs már viharjelzés, fokozott óvatosságra intenek"/>
    <meta property="og:description" content="Október 31-ével véget ért a viharjelzési szezon, így alaposabban kell tájékozódnia annak, aki a vízre merészkedik. Az idei viharjelzési szezon ugyanakkor sokkal nyugodtabb volt, mint a korábbiak - derül ki a meteorológiai szolgálat adataiból."/>
  </head>
  <body>
    <article>
      <h1>Nincs már viharjelzés, fokozott óvatosságra intenek</h1>
      <address><time datetime="2019-11-01T11:18:00+00:00">01 Nov 2019, 11:18</time> by <a rel="author">Infostart</a></address>
      <h3>Október 31-ével véget ért a viharjelzési szezon, így alaposabban kell tájékozódnia annak, aki a vízre merészkedik. Az idei viharjelzési szezon ugyanakkor sokkal nyugodtabb volt, mint a korábbiak - derül ki a meteorológiai szolgálat adataiból.</h3>
      <p>Véget ért a hagyományos viharjelzési szezon a hazai tavakon. A katasztrófavédelem fényjelző rendszere - az Országos Meteorológiai Szolgálat előrejelzései alapján - április 1-től október 31-ig figyelmeztet a veszélyre a Balatonnál, a Velencei-tónál és a Tisza-tónál.</p>
      <p>A <a href="https://www.met.hu/omsz/OMSZ_hirek/index.php?id=2695">meteorológiai szolgálat honlapján azt írja</a>, hogy az idei szezonban</p>
      <blockquote>a viharjelzéseket a sokéves átlagához képest jóval rövidebb ideig kellett fenntartani.</blockquote>
      <p>A viharjelzéseket összesítve 2005 óta a legalacsonyabb értékek születtek mind a Balatonnál, mind a Velencei-tónál. Ez a szezonátlagnál jellemzően legalább 350 órával kevesebb fenntartást jelentett. A frontátvonulások és a tartósan szeles időszakok inkább a tavaszi hónapokat jellemezték. Így az április és a május lett a két legszelesebb hónap. Nyáron a zivataros időjárás miatt magas jelzéskiadási szám keletkezett, ugyanakkor a viharjelzések fenntartási ideje jellemzően rövid volt. Különösen vonatkozik ez a másodfokú viharjelzésekre, ami mindössze 40 és 90 óra közötti tiltó időszakot jelentett havonta.</p>
      <h4>Gyengébb volt a szél, kevesebb az erős vihar</h4>
      <p>Az átlagosnál gyengébben szeles szezonban öt erős vihar érte el a Balatont. Májusban három, júliusban és augusztusban egy-egy napon érte el, vagy haladta meg a szélsebesség a 90 km/h-t.</p>
      <p>A legnagyobb szelet a május 12-13-i vihar okozta a Balatonnál, amikor tartósan fújt 75-80 km/h feletti sebességű szél és erőssége több helyen elérte a 90 km/h-t is.</p>
      <blockquote>A szélmaximum 102,2 km/h lett, amit Balatonmáriánál mért az automata.</blockquote>
      <p>A nyári legerősebb viharok már zivatarokkal hozhatók kapcsolatba. Július 27-én egy kánikulai napot követően, a Balatonon nyugat felől végigvonuló zivatarok Fonyódon okozták a legnagyobb szelet. A kiadós csapadék mellett 90 km/h-ig erősödött a szél. Augusztus 14-én pedig Balatonőszöd térségében érte el a szélsebesség (95 km/h) az erős viharos kategóriát.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/sport/2019/11/01/wgc-in-cina-si-fa-largo-fitzpatrick-recuperano-molinari-e-pavan-pn_20191101_00019/"/>
    <meta property="og:site_name" content="Askanews"/>
    <meta property="article:published_time" content="2019-11-01T11:15:28+00:00"/>
    <meta property="og:title" content="Wgc, in Cina si fa largo Fitzpatrick. Recuperano Molinari e Pavan"/>
    <meta property="og:description" content="Roma, 1 nov. (askanews) – L’inglese Matthew Fitzpatrick ha decisamente attaccato prendendo il comando con 133 (66 67, -11) colpi nel WGC-HSBC Champions, quarto e ultimo evento del World Golf Championships, ossia il mini circuito mondiale i cui tornei sono secondi solo ai quattro major. Sul percorso dello Sheshan International GC (par 72), a Shanghai […]"/>
  </head>
  <body>
    <article>
      <h1>Wgc, in Cina si fa largo Fitzpatrick. Recuperano Molinari e Pavan</h1>
      <h2>Nello HSBC Champions secondo McIlroy e terzo Schauffele</h2>
      <address>
        <time datetime="2019-11-01T11:15:28+00:00">01 Nov 2019, 11:15</time>
      </address>
      <figure>
        <img src="http://www.askanews.it/wp-content/uploads/2019/11/20191101_121519_02DE0D02.jpg"/>
      </figure>
      <p>Roma, 1 nov. (askanews) – L’inglese Matthew Fitzpatrick ha decisamente attaccato prendendo il comando con 133 (66 67, -11) colpi nel WGC-HSBC Champions, quarto e ultimo evento del World Golf Championships, ossia il mini circuito mondiale i cui tornei sono secondi solo ai quattro major. Sul percorso dello Sheshan International GC (par 72), a Shanghai in Cina, hanno recuperato i due azzurri in gara, entrambi al 26° posto con 141 (-3): Francesco Molinari (74 67), risalito dal 64°, e Andrea Pavan (71 70), rinvenuto dal 41°.</p>
      <p>Fitzpatrick, 25enne di Sheffield con cinque titoli sull’European Tour, ha girato in 67 (-5, cinque birdie senza bogey), ma non è riuscito evitare che gli si ponesse sulla scia il nordirlandese Rory McIlroy (134, -10), numero due mondiale, autore anch’egli di un 67 (un eagle, cinque birdie, due bogey). Ha tenuto lo statunitense Xander Schauffele, campione in carica, terzo con 135 (-9) insieme all’australiano Adam Scott e al coreano Sung-jae Im, e hanno ceduto il cinese Haotong Li e il francese Victor Perez, rispettivamente leader e secondo dopo un turno e ora sesti con 136 (-8).</p>
      <p>Ha ancora possibilità di recuperare il sudafricano Louis Oosthuizen, ottavo con 137 (-7) e artefice nel giro d’apertura di una “hole in one” (buca 6, par 3, 200 yards, ferro 6), e l’inglese Justin Rose, numero otto del World Ranking, 11° con 139 (-5), mentre continuano ad essere altalenanti Phil Mickelson e lo spagnolo Sergio Garcia, 20.i con 140 (-4). Ha il medesimo score dei due azzurri anche Patrick Reed, e sembrano destinati a un ruolo di comprimari in questo evento il giapponese Hideki Matsuyama, 32° con 142 (-2), Jordan Spieth e l’austriaco Bernd Wiesberger, vincitore del 76° Open d’Italia e in vetta alla Race To Dubai (money list), 42.i con 143 /-1).</p>
      <p>Francesco Molinari ha realizzato tre birdie in uscita, poi ha fissato il 67 (-5) con quattro birdie e due bogey nel rientro. Andrea Pavan, che è partito dalla buca 10, ha segnato tre birdie e un bogey nella prima metà del tracciato e un birdie e un bogey nella seconda per il 70 (-2). Il montepremi è di 10.250.000 dollari.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/1/7230731/"/>
    <meta property="og:site_name" content="Українська правда"/>
    <meta property="article:published_time" content="2019-11-01T11:29:30+00:00"/>
    <meta property="og:title" content="На Одещині вандал витер ноги об державний прапор, йому &quot;світить&quot; три роки"/>
    <meta property="og:description" content="На Одещині поліція затримала молодика, який вчинив наругу над державним прапором України."/>
  </head>
  <body>
    <article>
      <h1>На Одещині вандал витер ноги об державний прапор, йому "світить" три роки</h1>
      <address>
        <time datetime="2019-11-01T11:29:30+00:00">01 Nov 2019, 11:29</time>
      </address>
      <p>На Одещині поліція затримала молодика, який вчинив наругу над державним прапором України.</p>
      <p><b>Джерело:</b> <a href="https://od.npu.gov.ua/news/rezonans/do-trox-rokiv-uv-yaznennya-zagrozhuje-zhitelyu-bilyajivskogo-rajonu-za-narugu-nad-derzhavnim-praporom-ukrajini/">пресслужба</a> поліції Одеської області</p>
      <p><b>Деталі:</b> Згідно із повідомленням, вночі в селі Іллінка невідомий молодик зірвав стяг зі стовпа біля будинку культури та витер об нього ноги.</p>
      <p>Зі скаргою до поліції звернувся сільський голова.</p>
      <figure>
        <iframe src="https://www.youtube.com/embed/k2r00TmNF8Y" width="640" height="360" data-service="Youtube" scrolling="no"/>
      </figure>
      <p><b>Дослівно</b> у повідомленні поліції: "Співробітники Усатівського відділення поліції за кілька годин встановили, що до злочину причетний 23-річний місцевий житель. У розмові з правоохоронцями молодик спробував виправдати свої дії оковитою, якої перебрав у компанії товаришів".</p>
      <p>Дії правопорушника слідчі кваліфікували за ч. 1 ст. 338 (наруга над державними символами) Кримінального кодексу України.</p>
      <p>За скоєне законом передбачене покарання у вигляді штрафу до п'ятдесяти неоподатковуваних мінімумів доходів громадян або арешту на строк до шести місяців або позбавлення волі на строк до трьох років.</p>
      <related>
        <a href="https://www.pravda.com.ua/news/2019/10/30/7230439/"/>
        <a href="https://www.pravda.com.ua/news/2019/10/11/7228810/"/>
        <a href="https://www.pravda.com.ua/news/2019/10/9/7228580/"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/747fba99d6ceb9eb/final-fericit-pentru-noua-tigri-suferinzi-care-au-ajuns-in-doua-gradini-zoologice-din-polonia.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-01T11:39:20+00:00"/>
    <meta property="og:title" content="Final fericit pentru nouă tigri suferinzi, care au ajuns în două grădini zoologice din Polonia"/>
    <meta property="og:description" content="Nouă tigri cu o stare de sănătate precară după o călătorie de mai multe zile prin Europa, realizată în condiţii foarte proaste, sunt încă în viaţă şi au fost transferaţi în două grădini zoologice din Polonia, au anunţat joi reprezentanţii acestora, citaţi de AFP."/>
  </head>
  <body>
    <article>
      <h1>Final fericit pentru nouă tigri suferinzi, care au ajuns în două grădini zoologice din Polonia</h1>
      <address><time datetime="2019-11-01T11:39:20+00:00">01 Nov 2019, 11:39</time> by <a rel="author">Jurnal.md</a></address>
      <p>
        <b>Nouă tigri cu o stare de sănătate precară după o călătorie de mai multe zile prin Europa, realizată în condiţii foarte proaste, sunt încă în viaţă şi au fost transferaţi în două grădini zoologice din Polonia, au anunţat joi reprezentanţii acestora, citaţi de AFP.</b>
      </p>
      <p>Un cetăţean rus, organizatorul prezumtiv al acestui transport de tigri între Italia şi Rusia, care a cauzat moartea uneia dintre feline, a fost reţinut, iar Parchetul polonez urmează să îl pună joi sub acuzare pentru maltratarea unor animale.</p>
      <p>Grădina Zoologică din Poznan a primit şapte tigri. Alte două feline au fost transportate la o grădină zoologică din Czluchow, un oraş din nordul Poloniei.</p>
      <p>"Tigrii erau slăbiţi, deshidrataţi, cu ochii stinşi, cu excremente lipite de blană, cu arsuri provocate de urină şi într-o stare de stres total, fără voinţa şi dorinţa de a trăi (...) Maltrataţi, suferinzi şi umiliţi", au precizat reprezentanţii grădinii zoologice poloneze în momentul sosirii acestor animale sălbatice în Poznan.</p>
      <p>Călătoria de coşmar a început pentru ei în Italia, în apropiere de Roma, potrivit vameşilor polonezi.</p>
      <p>Felinele ar fi trebuit să fie transportate în Daghestan, o republică autonomă din Federaţia Rusă, dar, după patru zile de călătorie, camionul lor a fost oprit la graniţa dintre Polonia şi Belarus, vameşii din această ţară considerând că documentele prezentate de cei doi şoferi italieni erau insuficiente.</p>
      <p>După o oprire de patru zile la postul de frontieră Koroszczyn din estul Poloniei, unde tigrii au rămas în cuştile lor strâmte, fără posibilitatea a de a ieşi în ţarcuri mai mari, felinele au fost acceptate de cele două grădini zoologice poloneze, unde au fost transportate în noaptea de miercuri spre joi.</p>
      <p>După o perioadă de odihnă, tigrii vor fi trimişi într-un centru de primire din Spania, specializat în îngrijirea acestor feline.</p>
      <p>Cetăţeanul rus Vakhitov F. a fost reţinut, iar "procurorul a decis să îl pună sub acuzare pentru maltratarea unor animale", a declarat Agnieszka Kepka, purtătoare de cuvânt a Parchetului din Lublin.</p>
      <p>Cei doi şoferi italieni vor fi interogaţi în calitate de martori.</p>
      <p>Potrivit estimărilor furnizate de organizaţiile ecologiste, un număr cuprins între 3.200 şi 3.900 de tigri mai trăiesc în libertate în prezent pe plan mondial, în contextul în care alţi 7.000 de tigri se află în captivitate în ferme de animale, în principal în Asia.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/makron-nazvav-ukrayinciv-u-franciyi-nelegalnimi-bandami-328104_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T11:28:00+00:00"/>
    <meta property="og:title" content="Макрон назвав українців у Франції &quot;нелегальними бандами&quot;"/>
    <meta property="og:description" content="В інтерв'ю він, зокрема, сказав, що всіма силами хоче боротися проти паралельних суспільств та нелегальної імміграції у Франції, згадавши при цьому й українців."/>
  </head>
  <body>
    <article>
      <h1>Макрон назвав українців у Франції "нелегальними бандами"</h1>
      <h2>В інтерв'ю він, зокрема, сказав, що всіма силами хоче боротися проти паралельних суспільств та нелегальної імміграції у Франції, згадавши при цьому й українців.</h2>
      <address>
        <time datetime="2019-11-01T11:28:00+00:00">01 Nov 2019, 11:28</time>
      </address>
      <p><b><a href="https://dt.ua/POLITICS/makron-anonsuvav-peregovori-franciyi-ta-rf-schodo-situaciyi-v-donbasi-321781_.html">Президент Франції Еммануель Макрон дав </a></b>інтерв'ю правому журналу Valeurs Actuelles, вживши під час розмови фразу "нелегальні українські або болгарські банди", повідомляє <a href="https://www.dw.com/uk/%D0%BC%D0%B0%D0%BA%D1%80%D0%BE%D0%BD-%D0%B2-%D1%96%D0%BD%D1%82%D0%B5%D1%80%D0%B2%D1%8E-%D0%BF%D1%80%D0%B0%D0%B2%D0%BE%D0%BC%D1%83-%D0%B6%D1%83%D1%80%D0%BD%D0%B0%D0%BB%D1%83-%D0%B7%D0%B3%D0%B0%D0%B4%D0%B0%D0%B2-%D0%BF%D1%80%D0%BE-%D0%BD%D0%B5%D0%BB%D0%B5%D0%B3%D0%B0%D0%BB%D1%8C%D0%BD%D1%96-%D1%83%D0%BA%D1%80%D0%B0%D1%97%D0%BD%D1%81%D1%8C%D0%BA%D1%96-%D0%B1%D0%B0%D0%BD%D0%B4%D0%B8/a-51077861?maca=uk-Facebook-sharing">DW</a>.</p>
      <p>Зокрема французький президент заявив про необхідність боротьби проти "паралельних суспільств та нелегальної імміграції у Франції". У цьому контексті він згадав українців, маючи на увазі нелегальних мігрантів.</p>
      <p>"Я віддаю перевагу легальним мігрантам з Гвінеї або Кот-д'івуару (...) замість нелегальних українських або болгарських банд", - сказав Макрон для Valeurs Actuelles.</p>
      <p>Противники Макрона вважають, що такими заявами президент намагається відібрати голоси у правопопулистки Марін Ле Пен на майбутніх президентських виборах у 2022 році".</p>
      <p>При цьому в уряді Франції не бачать проблем у таких висловлюваннях Макрона, заявляючи, що президент намагається звертатися "до всіх французів через всі засоби масової інформації".</p>
      <p>Раніше, <a href="https://dt.ua/WORLD/bez-rosiyi-yevropa-znikne-sankciyi-ne-v-nashih-interesah-makron-321844_.html"><b>Макрон говорив про те, що Європа "зникне",</b> </a>якщо їй не вдасться переглянути стратегію відносин з РФ.</p>
      <p>"Ми не можемо відновити Європу без відновлення зв'язку з Росією, інакше Росія стане ближче до інших держав", — сказав Макрон.</p>
      <p>Президент Франції також заявляв, про повну підтримку повернення російської делегації в Парламентській асамблеї Ради Європи.</p>
      <p>Як повідомлялося, лідери Франції, Німеччини, Великої Британії, Італії, Канади, Японії і США вважають за доцільне зміцнювати співробітництво з Росією, але <b><a href="https://dt.ua/POLITICS/lideri-g7-vistupayut-za-posilennya-spivpraci-z-rosiyeyu-ale-proti-yiyi-povernennya-321643_.html">питання її повернення у G7 є передчасним</a>.</b> До таких висновків лідери країн-членів G7 прийшли за підсумками обговорення "російського питання" на саміті у Біарріці.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
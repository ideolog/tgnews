<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/blgariya-mestni-izbori-2019/shche-glasuva-li-pak-kostov-s-otvrashchenie-405553.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-01T11:39:00+00:00"/>
    <meta property="og:title" content="Ще гласува ли пак Костов с отвращение?"/>
    <meta property="og:description" content="Партия &quot;Социолози&quot; и партия &quot;bTV&quot; подливат вода в София и страната"/>
  </head>
  <body>
    <article>
      <h1>Ще гласува ли пак Костов с отвращение?</h1>
      <address><time datetime="2019-11-01T11:39:00+00:00">01 Nov 2019, 11:39</time> by <a rel="author">Стандарт</a></address>
      <ul>
        <li>
          <b>Партия "Социолози" и партия "bTV" подливат вода в София и страната</b>
        </li>
      </ul>
      <p>Ще гласува ли с отвращение градската десница за Йорданка Фандъкова? Това е въпросът, който мъчи социолози, политолози и партийни щабове преди балотажа. Цяла седмица всички изчисляват ще се прелеят ли и как гласовете на Борислав Игнатов (12,20%) и на Борис Бонев (10,77%). Защото при която и да е от двете опонентки на балотажа да отиде резултатът, ще стане космичен. За Фандъкова, която убедително спечели първия тур с 36,37 на и 10 процента разлика това означава наистина безапелационна победа. А за Манолова, която разписа 27,79, гласовете на десните са ключът за "Московски" 33.</p>
      <p>
        <a href="https://www.standartnews.com/blgariya-mestni-izbori-2019/bitkite-na-balotazha-uchastnitsi-i-prognozi-405552.html">
          <b>ВИЖ ОЩЕ: Битките на балотажа-участници и прогнози</b>
        </a>
      </p>
      <p>Преговорите между щабовете обаче са на принципа хем сърби, хем боли. Демократична България обяви, че има свръхинтелигентни избиратели, на които не може да диктува как да гласуват. Пие разговори с Йорданка Фандъкова, но Христо Иванов и Атанас Атанасов абсолютно неджентълментски отказаха да отидат при нея. След визитата на Фандъкова и Малина Едрева в централата им двамата със сигурност се чувстват ако не по-умни и по-красиви, то поне по-високи. Манолова от своя страна непрекъснато говори за кандидатите на промяната и как вотът им трябва да се обедини. Но така и не посмя публично да поска подкрепа на градската десница. Стори ли го губи твърдите социалисти.</p>
      <p>Всъщност битката в неделя в София няма да е нито дясно - ляво, нито старо - ново. А вътре в дясното. Големият извод от първия тур е, че градската десница си намери майстора в лицето на Борис Бонев. Отраканият младок стои много по-добре пред публика от провалените политици Христо Иванов, Радан Кънев и Атанас Атанасов, които "стрелят" не с програми, а с политически и морални идеологеми. Резултатът на Бонев показа, че ако "Спаси София" стане партия, градската десница е спомен. Още повече, че флиртът с "малкото, русото", както закачливо описа ситуацията Андрей Райчев, може да й изиграе лоша шега. 7 дни умните и красивите вече се обясняват дали се цепят на лява и дясна десница.</p>
      <p>Всичко това прави прогнозите за балотажа крайно несигурни. Още повече, че надпреварата в София стана поле за изявата на двете най-нови партии - партия социолози и партия bTV. Първите подляха вода на Фандъкова като до последния момент даваха на Бонев около 1 процент подкрепа. В страната пък часове наред съобщаваха, че кметовете отличници на първи тур отиват на балотаж и нямат мнозинство в общинските си съвети. От своя страна телевизията преброи всички неравни фуги и счупени плочки, дори несъществуващите, като не пропускаше да слага етикети и оценки. За което и получи две глоби.</p>
      <p>Ако градската десница гласува за Манолова, в София може да има обрат. Но това също ще бележи края на жълтопаветниците, защото ще означава колаборация с БСП. Ако обаче решат да пуснат бюлетина за Фандъкова, то със сигурност ще е по изказа на Костов "с отвращение". Така, както той го направи преди 15 години.</p>
      <p>Най-вероятно е градската десница да си остане вкъщи и оттам да гледа класическия мач ГЕРБ - БСП.</p>
    </article>
  </body>
</html>
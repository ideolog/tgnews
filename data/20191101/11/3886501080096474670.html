<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118732-nvo-niski-aerodrom-ostao-bez-tri-linije-vlada-srbije-stavlja-privatne-interese-iznad-javnog?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-01T11:15:04+00:00"/>
    <meta property="og:title" content="NVO: Niški aerodrom ostao bez tri linije, Vlada Srbije stavlja privatne interese iznad javnog"/>
    <meta property="og:description" content="Pod direktnim ili indirektnim uticajem republičkih vlasti, niški aerodrom je za osam dana ostao bez tri linije, saopštila je danas Nacionalna koalicija za decentralizaciju (NKD), nevladina organizacija iz Niša.&quot;Od gašenja linije 'Er Srbije' (Air Serbia) Niš-Budimpešta sa zvaničnim objašnjenjem koje je upadljivo nelogično, daleko više zabrinjava uredba Vlade Srbije kojom je praktično zabranjena linija 'Rajanera' (Ryanair) na relaciji Niš-Frankfurt&quot;, navodi se u saopštenju.Koalicija dodaje da je od te irske &quot;lou-kost&quot; (low cost) kompanije stigla zvanična ocena da je Rajaner &quot;žrtva monopola kompanije Er Srbija&quot;. Usledilo je, kako se navodi i nelogično povlačenje popularne linije &quot;Sviser&quot; (Swiss Air) na relaciji Niš-Cirih, gde živi veliki broj ljudi iz Srbije. &quot;Linije za Frankfurt i Cirih su, po svemu sudeći, žrtve subvencionisanih linija 'Er Srbije' do Hana (kod Frankfurta), odnosno do Fridrihshafena&quot;, navela je NKD.NKD je reagovala povodom davanja subvencija kompaniji &quot;Er Srbija&quot; za 12 linija iz Niša i upozorila…"/>
  </head>
  <body>
    <article>
      <h1>NVO: Niški aerodrom ostao bez tri linije, Vlada Srbije stavlja privatne interese iznad javnog</h1>
      <address>
        <time datetime="2019-11-01T11:15:04+00:00">01 Nov 2019, 11:15</time>
      </address>
      <p>Pod direktnim ili indirektnim uticajem republičkih vlasti, niški aerodrom je za osam dana ostao bez tri linije, saopštila je danas Nacionalna koalicija za decentralizaciju (NKD), nevladina organizacija iz Niša.<br/><br/>"Od gašenja linije 'Er Srbije' (Air Serbia) Niš-Budimpešta sa zvaničnim objašnjenjem koje je upadljivo nelogično, daleko više zabrinjava uredba Vlade Srbije kojom je praktično zabranjena linija 'Rajanera' (Ryanair) na relaciji Niš-Frankfurt", navodi se u saopštenju.<br/><br/>Koalicija dodaje da je od te irske "lou-kost" (low cost) kompanije stigla zvanična ocena da je Rajaner "žrtva monopola kompanije Er Srbija". <br/><br/>Usledilo je, kako se navodi i nelogično povlačenje popularne linije "Sviser" (Swiss Air) na relaciji Niš-Cirih, gde živi veliki broj ljudi iz Srbije. <br/><br/>"Linije za Frankfurt i Cirih su, po svemu sudeći, žrtve subvencionisanih linija 'Er Srbije' do Hana (kod Frankfurta), odnosno do Fridrihshafena", navela je NKD.NKD je reagovala povodom davanja subvencija kompaniji "Er Srbija" za 12 linija iz Niša i upozorila da je moguća posledica gašenje postojećih linija.<br/><br/>"Preuzimanjem (niškog) aerodroma, Ministarstvo gradjevinarstva i saobraćaja je od početka imalo za cilj proterivanje 'lou kost' kompanija, pa verujemo da je država zadovoljna ovakvim ishodom, pogubnim po gradjane i već dovoljno devastiranu ekonomiju juga Srbije", navela je NKD.<br/><br/>U saopštenju piše i da "Vlada Srbije interese srpsko-arapske avio-kompanije stavlja ispred dobrobiti gradjana i oživljavanja južne Srbije, jednog od najsiromašnijih regiona u Evropi".<br/><br/>"Stavljanje privatnih, partikularnih interesa iznad javnog, nedvosmisleni je pokazatelj stanja zarobljene države na koji ukazuje i strategija proširenja Evropske unije na Balkan", ocenila je NKD.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/01/sud-vidmovyvsya-zvilnyaty-vid-vidpovidalnosti-figurantiv-shem-gladkovskogo/"/>
    <meta property="og:site_name" content="Рубрика"/>
    <meta property="article:published_time" content="2019-11-01T11:25:56+00:00"/>
    <meta property="og:title" content="Суд відмовився звільняти від відповідальності фігурантів схем Гладковського"/>
    <meta property="og:description" content="Шевченківський райсуд Києва відмовив прокуратурі у звільненні від кримінальної відповідальності за несплачені податки фігурантів скандалу про корупцію в “Укроборонпромі” Андрія Рогози та Віталія Жукова. Подібні рішення суду від 2 та 18 вересня були оприлюднені у реєстрі 1 листопада У рішенні стосовно Андрія Рогози йдеться, що підконтрольна йому фірма “Оптимумспецдеталь” серпня 2015 року по грудень 2016 […]"/>
  </head>
  <body>
    <article>
      <h1>Суд відмовився звільняти від відповідальності фігурантів схем Гладковського</h1>
      <address><time datetime="2019-11-01T11:25:56+00:00">01 Nov 2019, 11:25</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/10/16-6-620x420.jpg"/>
      </figure>
      <p>
        <b>
          <b>Шевченківський райсуд Києва відмовив прокуратурі у звільненні від кримінальної відповідальності за несплачені податки фігурантів скандалу про корупцію в “Укроборонпромі” Андрія Рогози та Віталія Жукова.</b>
        </b>
      </p>
      <p>Подібні рішення суду від 2 та 18 вересня були оприлюднені у реєстрі 1 листопада</p>
      <p>У <a href="http://www.reyestr.court.gov.ua/Review/85280476">рішенні</a> стосовно Андрія Рогози йдеться, що підконтрольна йому фірма “Оптимумспецдеталь” серпня 2015 року по грудень 2016 року не сплатила податків на 26 621 147, 47 гривень.</p>
      <p>Розслідування тривало з 2016 року, але за один день до оголошення підозри у 2019 році Рогоза заплатив державі збитки, що дозволяє звільнити його від відповідальності. На підставі цього прокуратура попросила суд закрити справу Рогози.</p>
      <p>Однак суддя Оксана Голуба побачила у клопотанні прокурора низку порушень. Прокуратура не довела, що справу має розглядати саме Шевченківський райсуд, неналежним чином сформулювала підозру Рогозі та не довела вчинення ним злочину.</p>
      <p>Зокрема, з переліку доказів “не вбачається, що саме вони підтверджують”. Недоведеним суддя вважає і розмір шкоди, тоді як Рогозу звинувачують в ухиленні від податків в особливо великому розмірі.</p>
      <p>Крім того, правоохоронці не довели, що чоловік дійсно відшкодував збитки. На підтвердження того, що Рогоза все-таки заплатив інкриміновані йому 26,6 мільйонів, суду надали фотокопії квитанцій. Але суд не прийняв їх як належні та допустимі докази.</p>
      <p><a href="http://www.reyestr.court.gov.ua/Review/85280476">Рішення</a> стосовно ще одного керівника “Оптимумспецдеталі” Віталія Жукова наразі оприлюднене не в повному розмірі, тому аргументація суду невідома. Однак суддя Віталій Циктіч також відмовився звільняти чоловіка від кримінальної відповідальності.</p>
      <p>Клопотання про звільнення від відповідальності стосовно обох обвинувачених подавав прокурор Генеральної прокуратури Віталій Опанасенко.</p>
      <p>Жукову та Рогозу повідомили про підозру одразу після оприлюднення журналістського розслідування про корупційні схеми, у березні 2019 року. На той момент слідство прокуратури тривало вже 3 роки.</p>
      <p>У жовтні стало відомо, що прокуратура просить суд звільнити Жукова і Рогоза від відповідальності.</p>
    </article>
  </body>
</html>
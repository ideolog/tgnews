<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/stanciyu-metro-arsenalna-u-kiyevi-zakrili-na-vhid-na-chas-perevirki-dvoh-peresadok-328109_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T11:59:00+00:00"/>
    <meta property="og:title" content="Станцію метро &quot;Арсенальна&quot; у Києві закрили на вхід на час перевірки двох пересадок"/>
    <meta property="og:description" content="На червоній гілці метро склалася непроста ситуація."/>
  </head>
  <body>
    <article>
      <h1>Станцію метро "Арсенальна" у Києві закрили на вхід на час перевірки двох пересадок</h1>
      <h2>На "червоній гілці" метро склалася непроста ситуація.</h2>
      <address>
        <time datetime="2019-11-01T11:59:00+00:00">01 Nov 2019, 11:59</time>
      </address>
      <p>Станція "Арсенальна" Святошинсько-Броварської лінії Київського метрополітену була закрита на вхід після того, як на неї ринув потік пасажирів у зв'язку з закриттям станції "Театральна" та "Хрещатик" цієї ж лінії.</p>
      <p>"Станція "Арсенальна" закрита на вхід. Усі ескалатори працюють на підйом у зв'язку зі збільшенням пасажиропотоку. Механізм застосовується з міркувань безпеки, щоб уникнути тисняви та травмування на платформі. На вихід станція працює в звичайному режимі", - повідомляється на сторінці Київського метрополітену в Facebook.</p>
      <p>У повідомленні наголошується, що на станціях "Хрещатик" і "Театральна" триває перевірка у зв'язку з анонімним дзвінком про замінування, і вони, як і пересадки з них на станції інших ліній столичної підземки закриті для пасажирів.</p>
      <p>Згодом в метрополітені  додали, що <b>перевірка на станції "Хрещатик" закінчена</b>, вибухонебезпечних предметів не виявлено.</p>
      <p>"Станцію та пересадку на "Майдан Незалежності" відчинено для пасажирів у звичайному режимі. Станція "Арсенальна" також працює у звичайному режимі. На станції "Театральна" триває перевірка", - йдеться в повідомленні.</p>
      <p>Нагадаємо, що про<a href="https://dt.ua/UKRAINE/u-kiyevi-zachinili-dvi-stanciyi-metro-cherez-dzvinok-pro-minuvannya-328096_.html"><b> закриття станцій  метро "Театральна", "Хрещатик" та пересадок</b></a> через повідомлення про мінування сталовідомо близько 10:00.</p>
      <p>Водночас на станції метро "Арсенальна" через почерговий ремонт всіх ескалаторів до 2020 року щоденно в вечірні години обмежено вхід для уникнення скупчення людей.  </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
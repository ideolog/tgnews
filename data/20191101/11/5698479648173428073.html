<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/01/it-s-become-a-struggle-for-survival-athens-told-to-act-on-migrant-camps-on-greek-island"/>
    <meta property="og:site_name" content="euronews"/>
    <meta property="article:published_time" content="2019-11-01T11:41:36+00:00"/>
    <meta property="og:title" content="انتقاد شدید شورای کشورهای اروپایی از بحران مهاجران در یونان"/>
    <meta property="og:description" content="شورای کشورهای اروپایی، یونان را به‌دلیل وضعیت مهاجرانی که در جزایر دریای اژه زندگی می‌کنند مورد انتقاد قرار داده است. کمیسر حقوق بشر شورای ۴۷ کشور اروپایی، می‌گوید که مردم در حال حاضر برای بقا مبارزه می‌کنند."/>
  </head>
  <body>
    <article>
      <h1>انتقاد شدید شورای کشورهای اروپایی از بحران مهاجران در یونان</h1>
      <address><time datetime="2019-11-01T11:41:36+00:00">01 Nov 2019, 11:41</time> by <a rel="author">یورونیوز فارسی </a></address>
      <p>شورای ۴۷ کشور اروپایی، یونان را به‌دلیل وضعیت مهاجرانی که در جزایر دریای اژه زندگی می‌کنند مورد انتقاد قرار داده است. کمیسر حقوق بشر شورای اروپا، می‌گوید که مردم در حال حاضر برای بقا مبارزه می‌کنند.</p>
      <p>دونیا میجاتوویچ، کمیسر حقوق بشر اروپا پس از پایان بازدید پنج روزه از امکانات جزایر یونانی لسبوس، ساموس و کورینتوس از وخاومت چشمگیر شرایط زندگی برای کسانیکه در ۱۲ ماه گذشته در این جزایر زندگی می‌کنند، صحبت کرد.</p>
      <p>وی خواستار اقدامات فوری و انتقال پناهجویان از جزایر به سرزمین اصلی یونان شد.</p>
      <p>او این شرایط را «یک وضعیت انفجاری» توصیف و شرایط غیربهداشتی را که در آن مهاجران در اردوگاه‌های پرازدحام نگهداری می‌شوند برجسته کرد.</p>
      <blockquote>مردم ساعت‌ها برای تهیه غذا و رفتن به دستشویی صف می‌کشند. در جزیره ساموس، خانواده‌ها سنگ‌ها را از دامنه کوه کنار می‌زنند تا جایی برای ایجاد سرپناهی موقت فراهم کنند. کیریاکس میتسوتاکیس <br/>نخست وزیر یونان<cite>دونیا میجاتوویچ <br/>کمیسر حقوق بشر در شورای کشورهای اروپایی</cite></blockquote>
      <p>وی افزود: «مردم ساعت‌ها برای تهیه غذا و رفتن به دستشویی صف می‌کشند. در جزیره ساموس، خانواده‌ها سنگ‌ها را از دامنه کوه کنار می‌زنند تا جایی برای ایجاد سرپناهی موقت فراهم کنند. این سرپناه اغلب با برگ درختانی که آن‌ها بریده‌اند ایجاد می‌شود. این دیگر هیچ ارتباطی با پذیرش پناهجویان ندارد. این به مبارزه‌ای برای زنده ماندن تبدیل شده است.»</p>
      <p>وی از تصمیم دولت یونان مبنی بر انتقال ۲۰ هزار مهاجر از جزایر این کشور به سرزمین اصلی تا پایان سال استقبال کرد اما خواستار ایجاد فوریت برای انجام آن شد.</p>
      <p>وی تاکید کرد اگر به این موضوع با فوریت و به اندازه کافی توجه نشود، این شرایط وخیم همراه با تنش‌های موجود، خطر بروز حوادث غم انگیز بیشتر را موجب می‌شود.</p>
      <h3>لایحه جدید پناهجویی</h3>
      <p>پارلمان یونان، روز پنجشنبه اصلاح قانون پناهجویی را تصویب کرد. لایحه‌ای که طبق گفته سازمان‌های غیردولتی می‌تواند حمایت از پناهجویان را محدود کند.</p>
      <p>چندین سازمان غیر دولتی و کمیساریای عالی پناهندگان سازمان ملل درباره این قانون ابراز تردید و نارضایتی کرده‌اند و می‌گویند که اجرای این قانون حمایت از پناهندگان را تضعیف می‌کند.</p>
      <blockquote>دیگر کافی است، دیگر درباره کسانیکه می‌دانند حق پناهندگی ندارند اما تلاش می‌کنند در کشور ما بمانند کافی است.</blockquote>
      <p>کیریاکس میتسوتاکیس، نخست وزیر یونان قبل از رأی‌گیری برای این لایحه در پارلمان گفت که این لایحه یک پیام روشن دارد: «دیگر کافی است، دیگر درباره کسانیکه می‌دانند حق پناهندگی ندارند اما تلاش می‌کنند در کشور ما بمانند کافی است.»</p>
      <p>وی تاکید کرد: «این افراد به سرعت به ترکیه بازگردانده می‌شوند... یا به کشورشان منتقل می‌شوند و تمام پول‌هایی را که به قاچاقچیان پست دادند از دست می‌رود.»</p>
      <h3>طرح انتقال مهاجران به سرزمین اصلی</h3>
      <p>اوایل اکتبر، دولت یونان طرح‌های انتقال مهاجران از اردوگاه موریا در جزیره لسبوس را اعلام کرد. طبق ارزیابی کمیساریای پناهندگان سازمان ملل در حال حاضر حدود ۱۲ هزار نفر در چادر و کانتینر در این جزیره زندگی می‌کنند. در حالیکه ظرفیت این اردوگاه تنها ۳ هزار نفر است.</p>
      <p>اواخر سپتامبر در یک آتش‌سوزی در این اردوگاه دست‌کم یک زن کشته شد و ده‌ها نفر نیز صدمه دیدند. این موضوع موجی از اعتراض‌ها در اردوگاه موریا را ایجاد کرد که با حضور پلیس ضد شورش فروکش کرد.</p>
      <p>یونان در سال ۲۰۱۵ میلادی مسیر ورود تقریبا یک میلیون مهاجر و پناهجو به اروپا بود. طبق آمارها بار دیگر تعداد مهاجرانی که از راه ترکیه خود را به یونان می‌رسانند افزایش یافته است. ترکیه و اتحادیه اروپا در سال ۲۰۱۶ توافق کردند تا آنکارا مسیر حرکت مهاجران از دریای اژه به یونان را مسدود کند.</p>
      <p>ترکیه هم اکنون میزبان بیش از ۳ میلیون و ۶۰۰ هزار پناهجوی سوری است و اخیرا تهدید کرده اگر از حمایت بین‌المللی کافی برخوردار نشود، دروازه‌ها خود را باز خواهد کرد.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/04/greece-says-turkey-can-and-must-control-migrant-flows-to-europe">یونان: ترکیه می‌تواند و باید حرکت مهاجران به اروپا را کنترل کند</a>
        </li>
        <li>
          <a href="https://farsi.euronews.com/2019/09/02/greece-to-increase-deportations-after-lesvos-sees-biggest-migrant-influx">تدابیر ویژه یونان برای مقابله با مهاجران غیرقانونی و اخراج پناهجویان</a>
        </li>
        <li>
          <a href="https://farsi.euronews.com/2019/08/03/what-is-turkey-s-policy-towards-syrian-and-afghan-immigrants">ترکیه در مقابل مهاجران سوری و افغان چه سیاستی را دنبال می‌کند؟</a>
        </li>
      </ul>
    </article>
  </body>
</html>
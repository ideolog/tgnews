<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/esa-tror-nav-feilen-gjelder-helt-tilbake-til-1994/71772731"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T11:48:26+00:00"/>
    <meta property="og:title" content="ESA tror NAV-feilen gjelder helt tilbake til 1994"/>
    <meta property="og:description" content="ESA tror NAV-feilen kan gjelde helt tilbake til EØS-avtalens start. - Vi står foran et jordskjelv i NAV, sier trygderettsekspert."/>
  </head>
  <body>
    <article>
      <h1>ESA tror NAV-feilen gjelder helt tilbake til 1994</h1>
      <h2>ESA tror NAV-feilen kan gjelde helt tilbake til EØS-avtalens start. - Vi står foran et jordskjelv i NAV, sier trygderettsekspert.</h2>
      <address><time datetime="2019-11-01T11:48:26+00:00">01 Nov 2019, 11:48</time> by <a rel="author">Torun Støbakk</a></address>
      <p>ESA-president Bente Angell-Hansen sier til Dagbladet at ESA nå undersøker feilen norske NAV har gjort, hvor NAV altså har feiltolket EØS-trygdereglene.</p>
      <p>Flere advokater har spekulert i om feilen også kan gjelde før 2012.</p>
      <p>Det tror også ESA, EØS-avtalens tilsynsorgan, at den gjør:</p>
      <p>
        <b>- Sånn vi ser det nå, tenker vi at dette har vært tilfelle helt siden Norge har blitt medlem av EØS-avtalen, sier ESA-president Bente Angell-Hansen til Dagbladet.</b>
      </p>
      <p>Det er altså tilbake til 1994, akkurat slik trygderettseksperter har spekulert i.</p>
      <p>Trygderettsekspert Olav Lægreid er blant dem som har spekulert i at det, i så fall, potensielt kan<a href="https://www.dagbladet.no/nyheter/ekspert---kan-gjelde-10-000-saker/71761903"> ha blitt feilaktig tilbakekrevd penger i rundt 10 000 saker.</a></p>
      <p>Han mener påstanden fra ESA har enorme implikasjoner.</p>
      <p>
        <b>- Det kan føre til et skred av saker. Vi står foran et jordskjelv i NAV, sier trygderettseksperten til Dagbladet.</b>
      </p>
      <h3>Sender brev til myndighetene</h3>
      <p>Angell-Hansen sier de tar saken på største alvor.</p>
      <p>
        <b>- Dette tar vi på høyeste alvor, og det jeg vil si er at det er bra at folk nå ser at EØS-avtalen også er omhandler enkeltmenneskers rettigheter, sier Angell-Hansen til Dagbladet.</b>
      </p>
      <p>- Vi er nå i ferd med å sende brev til Norge hvor vi forsikrer oss om at regelverket blir fulgt riktig i framtida, sier Angell-Hansen.</p>
      <h3>Ber om svar på ryddejobb</h3>
      <p>- Vi vil også spørre om når og hvordan Norge vil rydde opp i denne alvorlige saken, sier hun.</p>
      <p>Det er uklart hvorvidt ESA også mener at feilen gjelder andre ytelser enn de tre som NAV har identifisert til nå, altså arbeidsavklaringspenger, sykepenger og pleiepenger.</p>
      <p>NAV har imidlertid varslet at de nå gjennomgår alle typer NAV-stønader som kan være i konflikt med EØS-regelverket.</p>
      <p>I en utdypende epost til Dagbladet, forklarer ESA hvorfor de mener at regelverket kan være feilpraktisert helt tilbake til 1994.</p>
      <h3>Like regler</h3>
      <p>- Selv om forordningen som gjaldt i 1994, forordning 1408/71, ble erstattet av forordning 883/2004 i EØS i 2012, er de materielle rettighetene ikke fundamentalt endret med den siste forordningen som trådte i kraft i EØS i 2012, skriver pressevakt Gunnar Hörður Garðarsson i en epost til Dagbladet.</p>
      <p>Dagbladet har spurt ESA hvordan feilen kunne ha pågått så lenge uten at ESA tilsynelatende oppdaget det, og om det er riktig at ESA ble kjent med NAV-skandalen først på mandag.</p>
      <p>- ESA hadde ikke noen forkunnskap om det som nå blir rapportert i mediene, og vil etterspørre mer informasojn fra Norge. Tidligere har det ikke vært noen saker i ESA som indikerer et strukturelt problem med implementeringen av EØS-reglene, skriver Garðarsson.</p>
      <h3>Varslet gjennomgang</h3>
      <p>I 2015 behandlet ESA en klage fra en norsk statsborger, etter at en nordmann ble nektet arbeidsavklaringspenger vedkommende søkte om å ta med seg til Sverige.</p>
      <p>Da skal det ha vært flere møter mellom norske myndigheter og ESA i ettertid.</p>
      <p>Det var NTB som først meldte om saken.</p>
      <p>- Basert på den informasjonen vi hadde, ble det besluttet å ikke ta saken videre og at det ikke hadde vært brudd på EØS-avtalen, sier Garðarsson til NTB om klagen fra 2015.</p>
    </article>
  </body>
</html>
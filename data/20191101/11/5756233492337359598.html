<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619197/%D8%AC%D9%86%D8%AC%D8%A7%D9%84-%D8%AF%D8%B3%D8%AA-%D9%86%D8%AF%D8%A7%D8%AF%D9%86-%D8%B3%D8%AA%D8%A7%D8%B1%D9%87-%D8%B3%DB%8C%D9%86%D9%85%D8%A7-%D8%A8%D8%A7-%D9%88%D8%B2%DB%8C%D8%B1-%D8%A8%D8%B1%DB%8C%D8%AA%D8%A7%D9%86%DB%8C%D8%A7%DB%8C%DB%8C-%D8%B9%DA%A9%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T11:47:00+00:00"/>
    <meta property="og:title" content="جنجال دست ندادن ستاره سینما با وزیر بریتانیایی+عکس"/>
    <meta property="og:description" content="هیو گرانت گفته است با ساجد جاوید دست نداده چون او در ماجرای جنجال شنود تلفنی نسبت به قربانیان این ماجرا بی‌اعتنا بوده است"/>
  </head>
  <body>
    <article>
      <h1>جنجال دست ندادن ستاره سینما با وزیر بریتانیایی+عکس</h1>
      <address>
        <time datetime="2019-11-01T11:47:00+00:00">01 Nov 2019, 11:47</time>
      </address>
      <p>
        <i>هیو گرانت گفته است با ساجد جاوید دست نداده چون او در ماجرای جنجال شنود تلفنی نسبت به قربانیان این ماجرا بی‌اعتنا بوده است</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دست ندادن هیو گرانت، ستاره سینما با ساجد جاوید، وزیر دارایی بریتانیا جنجالی شده است.</p>
      <p>هیو گرانت در مراسم نمایش فیلم مرد ایرلندی ساخته مارتین اسکورسیزی وقتی وزیر دارایی بریتانیا دستش را به طرف او دراز کرد، از دست دادن با او خودداری کرد.</p>
      <figure>
        <img src="https://aftabnews.ir/files/fa/news/1398/8/10/353673_750.jpg"/>
      </figure>
      <p>آقای جاوید در مصاحبه‌ای گفته است دستش را به سوی این ستاره هالیوود دراز کرده و به او گفته "از ملاقاتش خشنود است" اما هیو گرانت با او دست نداده است. وزیر دارایی دولت محافظه‌کار بریتانیا گفته است "به نظرم چنین کاری بسیار بی‌ادبانه است."</p>
      <p>اما هیو گرانت ۵۷ ساله در واکنش گفته است با آقای جاوید دست نداده چون او در ماجرای جنجال شنود تلفنی نسبت به قربانیان این ماجرا بی‌اعتنا بوده است.</p>
      <p>هفته نامه "نیوز آو د ورلد"، از زیرمجموعه‌های نیوزکورپوریشن روپرت مرداک، برای تهیه خبر و گزارش، پیام‌های تلفنی افراد صاحب‌نام را به طور غیرقانونی شنود می‌کرد.</p>
      <p>با افزایش دامنه ماجرای رسوایی شنود تلفنی، این نشریه تعطیل شد و بسیاری خواهان تشدید مقررات مربوط به رسانه‌ها شدند.</p>
      <p>هیو گرانت می‌گوید این جملات را به وزیر دارایی بریتانیا گفته است: "اگر اشکالی ندارد، با شما دست نمی‌دهم، چون شما موقعی که وزیر فرهنگ بودید، در دیدار با قربانیان سوء‌استفاده‌های رسانه‌ای، رفتار بی‌ادبانه‌ای داشتید و به آنها بی‌اعتنایی کردید."</p>
      <figure>
        <img src="https://aftabnews.ir/files/fa/news/1398/8/10/353674_301.jpg"/>
      </figure>
      <p>هیو گرانت و آنا الیزابت ابرستاین، همسرش در مراسم نمایش فیلم مرد ایرلندی در لندن</p>
      <p>سخنگوی هیو گرانت گفته است اشاره او به ملاقاتی بر می‌گردد که قربانیان سوء استفاده رسانه‌ای احساس کردند رفتار آقای جاوید در آن "تحقیرآمیز" بوده است.</p>
      <p>این سخنگو گفته است افرادی که در آن نشست حضور داشتند، چهره‌های سرشناس نبودند.</p>
      <p>در ماجرای شنود تلفنی، پلیس لندن فهرستی از ۴۰۰۰ نفر را شناسایی کرد که تنها شماری از آنها افراد سرشناس بودند.</p>
      <p>پیام‌های تلفنی دختران مقتول دبیرستانی، سربازان کشته شده بریتانیایی و بستگان قربانیان بمبگذاری‌های لندن در سال ۲۰۰۷ نیز شنود شده بودند.</p>
    </article>
  </body>
</html>
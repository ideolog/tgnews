<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/stalo-vidomo-skilki-pasazhiriv-shchodnya-koristuyutsya-e-kvitkom-u-kijivskiy-pidzemci-636989.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T11:41:02+00:00"/>
    <meta property="og:title" content="Стало відомо, скільки пасажирів щодня користуються е-квитком у київській підземці"/>
    <meta property="og:description" content="Система е-квитка вже працює на всіх станціях метро"/>
  </head>
  <body>
    <article>
      <h1>Стало відомо, скільки пасажирів щодня користуються е-квитком у київській підземці</h1>
      <address>
        <time datetime="2019-11-01T11:41:02+00:00">01 Nov 2019, 11:41</time>
      </address>
      <h4>Система е-квитка вже працює на всіх станціях метро</h4>
      <p>Щодня е-квитком у київському метро користується майже 130 тисяч пасажирів, що становить близько 9% від загальної кількості. Про це під час прес-брифінгу повідомив заступник начальника комунального підприємства «Київський метрополітен» Дмитро Пеклун.</p>
      <p>За його словами, система е-квитка вже працює на всіх станціях, а у найближчі кілька місяців з обігу будуть виведені жетони.</p>
      <p>«Разова поїздка реалізовуватиметься через QR-квиток. Сьогодні скористатися QR-квитком уже можна на станціях «Кловська», «Льва Толстого», «Почайна», «Сирець», – зазначив Пеклун.</p>
      <p>Він нагадав, що наразі у метрополітені пасажир може придбати Kyiv Smart Card у касах на 10 станціях.</p>
      <p>Після підключення оператором запланованої кількості автоматів із продажу та поповнення KyivSmartCard пасажир зможе обслуговуватися самостійно без залучення касира як зайвого посередника.</p>
      <p>Повідомляється, що в листопаді придбати та поповнити Kyiv Smart Card можна буде на всіх станціях метрополітену.</p>
      <p>Раніше повідомлялося, що <a href="https://glavcom.ua/kyiv/news/z-31-zhovtnya-kijiv-pereyde-na-e-kvitok-tarifi-de-pridbati-yak-koristuvatisya-613041.html">із 31 жовтня 2019 року Київ переходить на е-квиток</a>. Наразі придбати його можна на станціях київського метрополітену, в <a href="https://my.kyivcity.gov.ua/">Особистому кабінеті киянина</a>, у мобільному додатку <a href="https://app.kyivcity.gov.ua/start%20(https:/app.kyivcity.gov.ua/start)">KyivSmartCity</a>, у терміналах самообслуговування Ibox, EasyPay, 2click, KyivPayBot у <a href="https://t.me/KyivPayBot">Телеграм</a> та <a href="https://m.me/KyivPayBot">Facebook</a> або KyivMetroBot у <a href="https://t.me/KyivMetropolitenBot%20(https:/t.me/KyivMetropolitenBot)">Телеграм</a> та <a href="https://m.me/KyivMetropolitenBot">Facebook</a>.</p>
      <p>Столична влада повідомила, що у Києві <a href="https://glavcom.ua/kyiv/news/de-kupiti-ta-popovniti-e-kvitok-stvoreno-kartu-tochok-prodazhu-631340.html">створено понад 300 точок продажу і поповнення єдиного електронного квитка</a> – як на зупинках громадського транспорту, так і на 17 станціях столичного метрополітену.</p>
      <p>Де саме придбати Kyiv Smart Card чи поповнити офлайн, відтепер можна дізнатись завдяки <a href="https://www.google.com/maps/d/u/0/viewer?mid=1OtxYumeSrVx3A084QO72u4cpQLaFG0ef&amp;hl=uk&amp;ll=50.44203363478911%2C30.525809613769525&amp;z=11">карті</a>, яку створено для зручності пасажирів.</p>
      <p>Проте, депутат Київради Олександр Пабат з'ясував, що <a href="https://glavcom.ua/kyiv/news/zaprovadzhennya-e-kvitka-kijevu-zagrozhuje-sucilniy-haos-1-listopada--632717.html">не на всіх точках продажу єдиного електронного квитка, які розміщені на оприлюдненій карті, можна його купити та поповнити квиток</a>.</p>
      <p>Тому він вважає доцільним перенести дату запуску єдиного електронного квитка, «щоб 1 листопада 2019 року місто не перетворилося у суцільний хаос».</p>
      <p>18 жовтня Пабат повідомив, що київські чиновники <a href="https://glavcom.ua/kyiv/news/zapusk-e-kvitka-v-kijevi-vidkladeno-na-3-6-misyaciv-633483.html">скасували запуск єдиного електронного квитка з 1 листопада 2019 року</a>. Запуск передбачається протягом 3-6 місяців. </p>
      <p>Згодом радник мера Києва Максим Бахматов повідомив, що столична влада <a href="https://glavcom.ua/kyiv/news/zapusk-e-kvitka-u-kijevi-vidkladeno-do-kvitnya-nastupnogo-roku-635905.html">планує офіційно впровадити електронний квиток у метрополітені і наземному громадському транспорті з квітня 2020 року.</a></p>
      <p>Кияни <a href="https://glavcom.ua/kyiv/news/kiyani-prosyat-vladu-shche-na-rik-zalishiti-zhetoni-v-metro-636110.html">просять зберегти до 1 листопада 2019 року жетони в метро</a>.</p>
      <p>У метрополітені повідомили, що <a href="https://glavcom.ua/kyiv/news/do-zimovih-svyat-zhetoni-zniknut-iz-kijivskoji-pidzemki-636506.html">до зимових свят QR-квиток для разових поїздок повністю замінить жетони.</a></p>
      <blockquote><b>Читайте також:<br/></b><br/>   •  <b><a href="https://glavcom.ua/kyiv/publications/kvitok-za-pivmilyarda-kudi-zajihala-stolichna-vlada-561454.html?fbclid=IwAR0z0DWgIBYJ5br69NuhEac_xihvuzoSgSiWxyfICGBsWA8blzK8Xle7lJ0">Квиток за півмільярда. Куди заїхала столична влада</a></b></blockquote>
      <related>
        <a href="https://glavcom.ua/kyiv/news/do-zimovih-svyat-zhetoni-zniknut-iz-kijivskoji-pidzemki-636506.html"/>
        <a href="https://glavcom.ua/kyiv/news/kiyani-prosyat-vladu-shche-na-rik-zalishiti-zhetoni-v-metro-636110.html"/>
        <a href="https://glavcom.ua/kyiv/news/zapusk-e-kvitka-u-kijevi-vidkladeno-do-kvitnya-nastupnogo-roku-635905.html"/>
      </related>
    </article>
  </body>
</html>
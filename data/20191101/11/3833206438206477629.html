<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/910358.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T11:33:00+00:00"/>
    <meta property="og:title" content="Ще си тръгне ли живата легенда Георги Илиев от Локомотив?"/>
    <meta property="og:description" content="Всички в Локомотив Пловдив са впрегнали усилия да разубедят Георги Илиев да остане и за пролетта. Ка..."/>
  </head>
  <body>
    <article>
      <h1>Ще си тръгне ли живата легенда Георги Илиев от Локомотив?</h1>
      <address>
        <time datetime="2019-11-01T11:33:00+00:00">01 Nov 2019, 11:33</time>
      </address>
      <p>Всички в Локомотив Пловдив са впрегнали усилия да разубедят <a href="https://www.plovdiv24.bg/sport/persons/39.html">Георги Илиев</a> да остане и за пролетта. Както е известно, договорът на рекордьора по мачове в елита е до края на годината.</p>
      <p>В двубоя с Черно море халфът счупи постижението на <a href="https://www.plovdiv24.bg/sport/persons/55.html">Марин Бакалов</a> и вече има 455 срещи на сметката си. Той бе обявил, че няма да продължи договора си и от Нова година ще се върне във Варна, като едва ли ще се занимава с футбол. Все пак бившият национал кара треньорски курсове.</p>
      <p>На "Лаута" обаче се надяват, че <a href="https://www.plovdiv24.bg/sport/persons/39.html">Георги Илиев</a> ще размисли и ще остане още 6 месеца. Собственикът <a href="https://www.plovdiv24.bg/sport/persons/5141.html">Христо Крушарски</a>, почетният президент <a href="https://www.plovdiv24.bg/sport/persons/293.html">Христо Бонев</a>, спортният директор <a href="https://www.plovdiv24.bg/sport/persons/2073.html">Георги Иванов</a>-Гонзо, старши треньорът <a href="https://www.plovdiv24.bg/sport/persons/5205.html">Бруно Акрапович</a>, помощниците му и доста от съотборниците се опитват всячески да разубедят ветерана.</p>
      <p>"Искам да остане на всяка цена. Имаме нужда от играч като него, а и трудно ще намерим друг такъв - голям, всеотдаен, боец. Наистина се надявам да успеем да го накараме да остане. Ще бъда много щастлив, защото е богатство да имаш на разположение футболист като него", коментира пред "Тема спорт" наставникът <a href="https://www.plovdiv24.bg/sport/persons/5205.html">Бруно Акрапович</a>.</p>
      <p>Наскоро Крушарски заяви, че усеща, че сърцето на Жоро няма да му даде да си тръгне. Локо направи поредица от силни игри и резултати и се утвърди в челото.</p>
      <p>Самият шампион с черно-белите от 2004 година е започнал малко по-различно да гледа на категоричното си решение, довериха от "Лаута".</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/1/7230735/"/>
    <meta property="og:site_name" content="Українська правда"/>
    <meta property="article:published_time" content="2019-11-01T11:43:51+00:00"/>
    <meta property="og:title" content="В Петрівському були обстріли, розведення військ відкладається – Міноборони"/>
    <meta property="og:description" content="В Петровському 30 жовтня зафіксовано обстріли, тому розведення сил і засобів на цій ділянці 4 листопада не почнеться."/>
  </head>
  <body>
    <article>
      <h1>В Петрівському були обстріли, розведення військ відкладається – Міноборони</h1>
      <address>
        <time datetime="2019-11-01T11:43:51+00:00">01 Nov 2019, 11:43</time>
      </address>
      <p>В Петровському 30 жовтня зафіксовано обстріли, тому розведення сил і засобів на цій ділянці 4 листопада не почнеться.</p>
      <p><b>Джерело:</b> заява міністра оборони України Андрія Загороднюка на брифінгу в п'ятницю в Києві</p>
      <p><b>Пряма мова</b>: "Дійсно обстріли були, і тому ми очікуємо перегляду дати розведення, тому що ми ждемо 7 днів від обстрілів".</p>
      <p><b>Деталі:</b> Він уточнив, що останні обстріли були зафіксовані 30 жовтня.</p>
      <p>Напередодні президент України Володимир Зеленський <a href="https://www.pravda.com.ua/news/2019/10/31/7230585/">заявив</a>, що розведення у Петрівському розпочнеться 4 листопада, за умови дотримання семиденного режиму тиші.</p>
      <p><b>Чому це важливо:</b> Розведення сил у Золотому і Петрівському одна з основних умов зустрічі у Нормандському форматі на найвищому рівні. Президент України і міністр закордонних справ сподіваються, що зустріч відбудеться у листопаді. </p>
      <p>Після повідомлення про розведення у Золотому 29 жовтня Зеленський розмовляв з канцлером Німеччини Ангелою Меркель. </p>
      <p>Прессекретар президента РФ Дмитро Пєсков говорив, що проведення "нормандської зустрічі" <a href="https://www.pravda.com.ua/news/2019/10/9/7228576/">залежить від Путіна не в останню чергу.</a></p>
      <p>Лідери "четвірки": Зеленський, Меркель, президент РФ Володимир Путін, президент Франції Емманюель Макрон.</p>
      <p>
        <i>
          <b>Читайте також: <a href="https://www.eurointegration.com.ua/news/2019/10/14/7101866/">Пристайко: "нормандська зустріч" в листопаді – останній шанс "Мінська"</a></b>
        </i>
      </p>
      <p>
        <b>Передісторія: </b>
      </p>
      <ul>
        <li>29 жовтня голова МЗС України заявив, що процес розведення сил і засобів у Золотому <a href="https://www.pravda.com.ua/news/2019/10/29/7230368/">стартував.</a></li>
        <li>Спецпредставни голови ОБСЄ в Україні та в Тристоронньої контактній групі посол Мартін Сайдік підтвердив, що у Золотому <a href="https://www.pravda.com.ua/news/2019/10/29/7230416/">поновили розведення сил</a>.</li>
        <li>29 жовтня командувач Об’єднаних сил Володимир Кравченко повідомив, що розведення військ у районі Золотого-4 буде відбуватися <a href="https://www.pravda.com.ua/news/2019/10/29/7230420/">упродовж трьох діб.</a></li>
        <li>При цьому ще 27 жовтня повідомлялося про <a href="https://www.pravda.com.ua/news/2019/10/29/7230411/">обстріл бойовиків</a> "неподалік Золотого-4 (у межах ділянки розведення) – з великокаліберних кулеметів та іншої стрілецької зброї".</li>
        <li>29 жовтня у штабі ООС також повідомляли, що бойовики <a href="https://www.facebook.com/pressjfo.news/photos/a.364697644022858/698609393965013/?type=3&amp;theater">5 разів стріляли</a> в 5-ти кілометровій зоні біля ділянки розведення №2 (Золоте-4), але пізніше військові заявили, що обстріл "відбувся <a href="https://www.pravda.com.ua/news/2019/10/29/7230387/">не в зоні розведення</a> сил та засобів".</li>
        <li>Увечері 28 жовтня у напрямку Золотого-4 <a href="https://www.pravda.com.ua/news/2019/10/30/7230450/">стріляли по житлових будинках</a>, повідомляла й українська сторона Спільного центру з контролю та координації питань припинення вогню та стабілізації лінії розмежування сторін.</li>
      </ul>
      <p>
        <i>
          <b>Знати більше: </b>
        </i>
        <b>
          <i>
            <a href="https://www.pravda.com.ua/articles/2019/10/9/7228491/">Піти чи залишитись. Чи допоможе розведення військ закінчити війну на Донбасі</a>
          </i>
        </b>
      </p>
      <p>
        <i>
          <b>
            <a href="https://www.eurointegration.com.ua/articles/2019/09/19/7100928/">Українізація Штайнмаєра: як зробити ідею Кремля безпечною для України</a>
          </b>
        </i>
      </p>
      <related>
        <a href="https://www.pravda.com.ua/news/2019/10/31/7230639/"/>
        <a href="https://www.pravda.com.ua/news/2019/10/31/7230621/"/>
        <a href="https://www.pravda.com.ua/news/2019/10/31/7230585/"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619192/%D8%B4%DB%8C%D9%88%D8%B9-%DB%B3%DB%B0-%D8%AF%D8%B1%D8%B5%D8%AF%DB%8C-%D8%AF%DB%8C%D8%A7%D8%A8%D8%AA-%D8%AF%D8%B1-%DA%A9%D9%84%D8%A7%D9%86%E2%80%8C%D8%B4%D9%87%D8%B1%D9%87%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T11:35:00+00:00"/>
    <meta property="og:title" content="شیوع ۳۰ درصدی دیابت در کلان‌شهرها"/>
    <meta property="og:description" content="رییس انجمن دیابت ایران با اشاره به روند رو به افزایش شمار مبتلایان به دیابت در کشور گفت: میزان شیوع این بیماری در کلان‌شهرها به ۳۰ درصد رسیده است."/>
  </head>
  <body>
    <article>
      <h1>شیوع ۳۰ درصدی دیابت در کلان‌شهرها</h1>
      <address>
        <time datetime="2019-11-01T11:35:00+00:00">01 Nov 2019, 11:35</time>
      </address>
      <p>
        <i>رییس انجمن دیابت ایران با اشاره به روند رو به افزایش شمار مبتلایان به دیابت در کشور گفت: میزان شیوع این بیماری در کلان‌شهرها به ۳۰ درصد رسیده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اسدالله رجب روز جمعه افزود: در کلان‌شهرها به ازای هر سه نفر، یک نفر بیمار دیابتی یا در برابر خطر ابتلا داریم که آمار نگران کننده‌ای است.</p>
      <p>وی بیان کرد: بیش از ۸۰ درصد مردم در شهرها زندگی می‌کنند و سالانه به صورت میانگین بین ۲۰۰ تا ۳۰۰ هزار نفر به جمعیت بیماران دیابتی در کشور اضافه می‌شود که باید فکری به حال این روند افزایشی کرد.</p>
      <figure>
        <img src="https://aftabnews.ir/files/fa/news/1398/8/10/353668_972.jpg"/>
      </figure>
      <p>رییس انجمن دیابت ایران، میانگین شیوع این بیماری در کشور را ۱۲ درصد عنوان کرد و اظهار داشت: به علت کم تحرکی، رژیم نامناسب غذایی و استرس شاهد افزایش شیوع دیابت در کلان‌شهرها هستیم، در حالی که در روستاها آمار شیوع کمتر است.</p>
      <p>وی تصریح کرد: استان‌های بوشهر، یزد و تهران بیشترین میزان و استان زنجان کمترین میزان شیوع دیابت را در کشور دارد که البته هنوز علت اصلی این افزایش یا کاهش شیوع در برخی استان‌ها مشخص نیست.</p>
      <p>رجب با اشاره به افزایش روند شیوع دیابت در استان‌های شمالی کشور اضافه کرد: این افزایش را هم می‌توان به علت کم‌تحرکی در این مناطق برشمرد چرا که کشاورزی در این منطقه کاهش یافته است.</p>
      <p>وی تشریح کرد: افراد مبتلا به دیابت نوع دوم باید بیماری خود را جدی بگیرند تا دچار عارضه‌های احتمالی نشوند چرا که این بیماری تا ۸۰ درصد قابل پیشگیری و تا ۹۹ درصد قابل درمان به دست خود بیمار است.</p>
      <p>رییس انجمن دیابت ایران در ادامه آموزش را شعار اصلی این انجمن برشمرد و تاکید کرد: آموزش به دیابتی‌ها و عموم مردم جزو برنامه‌های پیش رو قرار گرفته تا شاهد کاهش میزان شیوع این بیماری در کشور باشیم.</p>
      <p>وی همچنین به کمبود انسولین در کشور اشاره کرد و افزود: بخشی از این کمبودها به علت تحریم‌های ظالمانه دشمنان و بخشی دیگر هم به علت مدیریت نامناسب است که می‌توانیم با مدیریت درست کمبودها را تا حدودی جبران کنیم.</p>
      <p>دیابت یکی از شایع‌ترین بیماری‌های متابولیک است که به علت کمبود یا نبود انسولین یا اشکال در کارکرد آن ایجاد می‌شود و هر سه دیابت نوع‌یک با عامل توقف تولید انسولین، نوع دوم با عامل مقاومت نسبت به انسولین و دیابت حاملگی خطرناک بوده و مشکلات اساسی را برای بیمار و اطرافیان در پی دارد.</p>
      <p>قند خون بالا در افراد مبتلا به مرور زمان بر تمام ارگان‌های بدن تاثیر می‌گذارد و منجر به بیماری‌های قلبی، سکته مغزی، نارسایی کلیه، نابینایی، ناتوانی جنسی و عفونت‌های منتهی به نقص عضو می‌شود.</p>
      <p>بر اساس آمار سازمان جهانی بهداشت، بیشتر شمار مبتلایان به دیابت نوع دوم اختصاص دارد که به راحتی با فعالیت بدنی منظم و رژیم غذایی سالم می‌تواند در کنترل باشد.</p>
    </article>
  </body>
</html>
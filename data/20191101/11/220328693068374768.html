<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/blgariya-mestni-izbori-2019/tsik-e-gotova-za-balotazha-v-nedelya-405554.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-01T11:46:16+00:00"/>
    <meta property="og:title" content="ЦИК е готова за балотажа в неделя"/>
    <meta property="og:description" content="Заради изписването на само двама кандидати, бюлетината ще бъде доста по-къса"/>
  </head>
  <body>
    <article>
      <h1>ЦИК е готова за балотажа в неделя</h1>
      <address><time datetime="2019-11-01T11:46:16+00:00">01 Nov 2019, 11:46</time> by <a rel="author">Редактори, кадър БНТ</a></address>
      <p>Централната избирателна комисия (ЦИК) е готова във връзка с организацията на втория тур в неделя, заяви пред БНТ говорителят на комисията Александър Андреев.</p>
      <p>„Вчера и днес продължава транспортирането на бюлетините до областните и общинските центрове, така че да бъдат раздадени на секционните избирателни комисии и да се подготвят изборните помещения за нормално започване на изборния ден“, обясни той.</p>
      <p>97 общини, 377 кметства и 31 района ще избират кметове на втори тур. В три кметства на балотаж ще се явят трима кандидати, тъй като вторият и третият са получили равен брой действителни гласове на първи тур. Това са кметствата Климентово, Радиново и Александрово, каза Андреев. Ако двама кандидати получат равен брой действителни гласове и на балотажа, тогава се насрочват нови избори, допълни той.</p>
      <p>На втория кръг от изборите също ще има квадратче "не подкрепям никого", което се счита за действителен глас за избирателите. То обаче няма да повлияе на резултата на всеки от кандидатите, тъй като там определящи са само действителните гласове за него, обясни говорителят на ЦИК.</p>
      <p>Андреев предупреди, че заради изписването на само двама кандидати, бюлетината ще бъде доста по-къса и избирателите трябва да бъдат особено внимателни при гласуването.</p>
      <p>„Бюлетината е доста къса, така че трябва доста добре да се притисне или да се сгъне повторно, защото има опасност при поставяне в урната да бъде разкрита тайната на вота“, предупреди говорителят и член на ЦИК.</p>
      <p>Той съобщи, че все още пристигат сигнали за нарушения на вота, като повечето от тях са във връзка с проведените вече избори. Агитацията остава основен проблем, за такива нарушения пристигат най-много жалби и скандали, както и публикуване на данни от социологически проучвания.</p>
      <p>И на втория тур изборните книжа за София ще се приемат в зала "Арена Армеец": Очакваме да бъде по-лека работата на Общинската избирателна комисия, тъй като няма да има протоколи за общински съветници, които най-често създават проблеми при отчитането и има повече грешки заради елемента с преференции. От анализа, който ние направихме, е видно, че една голяма част от грешките са именно в отчитането на преференциите, тъй като често пъти те не са поставени правилно.“</p>
      <p>В ЦИК не са постъпвали сигнали за отказ на членове от СИК за отказ от присъствие в изборния ден, каза в заключение Андреев.</p>
    </article>
  </body>
</html>
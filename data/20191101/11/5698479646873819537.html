<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/01/us-treasury-secretary-to-hold-talks-in-india-as-pressure-builds-on-iran"/>
    <meta property="og:site_name" content="euronews"/>
    <meta property="article:published_time" content="2019-11-01T11:23:28+00:00"/>
    <meta property="og:title" content="سفر وزیر خزانه داری آمریکا به هند با هدف افزایش فشارها بر ایران"/>
    <meta property="og:description" content="جرد کوشنر، مشاور ارشد و داماد دونالد ترامپ، رئیس جمهوری آمریکا استیون منوچین را در سفر به هند همراهی می کند."/>
  </head>
  <body>
    <article>
      <h1>سفر وزیر خزانه داری آمریکا به هند با هدف افزایش فشارها بر ایران</h1>
      <address><time datetime="2019-11-01T11:23:28+00:00">01 Nov 2019, 11:23</time> by <a rel="author">یورونیوز فارسی </a></address>
      <p>استیون منوچین، وزیر خزانه داری آمریکا که برای بحث در مورد افزایش فشارها بر ایران به هند سفر کرده است روز جمعه در دهلی نو با مقامات این کشور گفتگو کرد.</p>
      <p>وزارت خزانه داری ایالات متحده روز چهارشنبه اعلام کرده بود که کشورهای بحرین، قطر، کویت، عمان، عربستان سعودی و امارات عربی متحده به تحریم آمریکا علیه «حمایت ایران از گروه های شبه نظامی» پیوستند.</p>
      <p>آمریکا و شش کشور عربی حاشیه خلیج فارس ۲۵ شرکت، بانک و فرد ایرانی مرتبط با حمایت تهران از «گروه های شبه نظامی» از جمله حزب الله لبنان را تحریم کرده اند.</p>
      <p>جرد کوشنر، مشاور ارشد و داماد دونالد ترامپ، رئیس جمهوری آمریکا استیون منوچین را در سفر به هند همراهی می کند. وزیر خزانه داری آمریکا سفر خود با هدف افزایش فشارها بر ایران را روز ۲۵ اکتبر (سوم آبان) از عربستان آغاز کرد. وی پس از آن به همراه جرد کوشنر به اسرائیل، امارات عربی متحده رفت و قرار است پس از هند به قطر برود.</p>
      <p>وزیر خزانه داری ایالات متحده قرار است در هند با نیرمالا سیتارامان، وزیر دارایی این کشور دیدار و گفتگو کند. گزارشی از جزئیات گفتگوهای دو طرف منتشر نشده است.</p>
      <p>هند که به طور سنتی یکی از خریداران اصلی نفت ایران محسوب می شود از ماه مه (اردیبهشت) به دنبال تصمیم واشنگتن مبنی بر لغو معافیت های نفتی واردات نفت از ایران را متوقف کرد. دهلی نو اکنون خرید نفت خام از مکزیک را افزایش داده و با شرکت های نفتی آمریکایی نیز قراردادهایی به امضاء رسانده است.</p>
      <p>وزارت خارجه آمریکا روز پنجشنبه تحریم های جدیدی را علیه بخش ساخت ساز ایران وضع کرد. بنا به اعلام وزارت خارجه ایالات متحده تحریم های جدید در بخش عمران و ساخت و ساز به دلیل «ارتباط» این بخش با «سپاه پاسداران» وضع شده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/30/iranians-malaysia-say-banks-close-their-accounts-us-sanctions">بانک‌های مالزی مسدود کردن حساب‌های ایرانیان را آغاز کردند</a>
        </li>
        <li>
          <a href="https://farsi.euronews.com/2019/10/29/human-rights-watch-health-of-millions-of-iranians-threatened-by-us-sanctions">دیده‌بان حقوق بشر: سلامت میلیون‌ها ایرانی با تحریم‌های آمریکا تهدید می‌شود</a>
        </li>
        <li>
          <a href="https://farsi.euronews.com/2019/10/28/us-treasury-mnuchin-ramp-up-pressure-iran-israeli-ideas">وزیر خزانه‌داری آمریکا: با ایده‌های جدید اسرائیل، فشار اقتصادی را بر ایران افزایش می‌دهیم</a>
        </li>
      </ul>
    </article>
  </body>
</html>
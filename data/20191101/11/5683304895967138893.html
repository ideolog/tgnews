<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/01/ksrtc-scania-bus-from-bengaluru-seized-by-finance-company.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-01T11:21:00+00:00"/>
    <meta property="og:title" content="വായ്പ അടച്ചില്ല; കെഎസ്ആര്‍ടിസി ബസ് യാത്രക്കാരെ ഇറക്കിവിട്ട ശേഷം പിടിച്ചെടുത്തു"/>
    <meta property="og:description" content="കൊച്ചി∙ ബെംഗളൂരുവില്‍നിന്നു പുറപ്പെടാനിരുന്ന കെഎസ്ആര്‍ടിസി സ്‌കാനിയ ബസ്് വായ്പാ തിരിച്ചടവ് മുടങ്ങിയതിന്റെ പേരില്‍ ഫിനാന്‍സ് കമ്പനി യാത്രക്കാരെ.KSRTC Bus | Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>വായ്പ അടച്ചില്ല; കെഎസ്ആര്‍ടിസി ബസ് യാത്രക്കാരെ ഇറക്കിവിട്ട ശേഷം പിടിച്ചെടുത്തു</h1>
      <address><time datetime="2019-11-01T11:21:00+00:00">01 Nov 2019, 11:21</time> by <a rel="author">മനോരമ ലേഖകൻ</a></address>
      <p>കൊച്ചി∙ ബെംഗളൂരുവില്‍നിന്നു പുറപ്പെടാനിരുന്ന കെഎസ്ആര്‍ടിസി സ്‌കാനിയ ബസ്് വായ്പാ തിരിച്ചടവ് മുടങ്ങിയതിന്റെ പേരില്‍ ഫിനാന്‍സ് കമ്പനി യാത്രക്കാരെ ഇറക്കിവിട്ടശേഷം പിടിച്ചെടുത്തതായി ആരോപണം. ഇതോടെ ഇന്നലെ വൈകിട്ട് അഞ്ചു മണിക്കു പുറപ്പെടേണ്ടിയിരുന്ന ബസ് മുന്നറിയിപ്പില്ലാതെ റദ്ദാക്കിയത് യാത്രക്കാരെ വലച്ചു.</p>
      <p>ബസില്‍ യാത്രക്കാര്‍ പലരും കയറിയ ശേഷം ഒരു സംഘം ആളുകളെത്തി സീറ്റുകളിലിരുന്ന ആളുകളെ ഭീഷണിപ്പെടുത്തി ഇറക്കി വിടുകയും ബ്ലാങ്കറ്റുകള്‍ ഉള്‍പ്പടെയുള്ളവ പുറത്തെറിഞ്ഞ് ഭീകരാന്തരീക്ഷം സൃഷ്ടിച്ചതായും കൊട്ടാരക്കരയിലേയ്ക്കുള്ള യാത്രക്കാരന്‍ അരുണ്‍ മനോരമ ഓണ്‍ലൈനോടു പറഞ്ഞു. പകല്‍ സമയം മുഴുവന്‍ ബസ് കിടന്നിട്ടും ആരും പിടിച്ചെടുത്തിരുന്നില്ല. എന്നാല്‍ ട്രിപ്പ് എടുക്കുന്നതിന് ട്രാക്കില്‍ ഇട്ട സമയത്തു തന്നെ വന്നത് ദുരുദ്ദേശ പരമാണെന്നാണ് യാത്രക്കാര്‍ ആരോപിക്കുന്നത്. </p>
      <p>ബസ് വരുന്നതു കാത്ത് സ്റ്റോപ്പുകളില്‍ നിന്നിരുന്ന യാത്രക്കാര്‍ക്ക് ഒന്നര മണിക്കൂറിനു ശേഷമാണ് ബസ് ക്യാന്‍സല്‍ ചെയ്തത് അറിയിച്ചു കൊണ്ട് മെസേജ് ലഭിച്ചത്. സാധാരണ നിലയില്‍ അത്യാവശ്യ സാഹചര്യത്തില്‍ ബസ് റദ്ദാക്കേണ്ടി വന്നാല്‍ പകരം സര്‍വീസ് ഏര്‍പ്പെടുത്തണമെന്നിരിക്കെ നടപടികളൊന്നും ഉണ്ടായില്ല.</p>
      <p>യാത്രക്കാര്‍ തുടര്‍ച്ചയായി ആവശ്യപ്പെട്ടതിനെ തുടര്‍ന്ന് എറണാകുളം വരെ ഡീലക്‌സ് സര്‍വീസ് ഏര്‍പ്പെടുത്താമെന്ന് അറിയിച്ച് വിളി വന്നെങ്കിലും പലരും അത് തിരഞ്ഞെടുക്കാന്‍ തയാറായില്ല. തിരുവനന്തപുരം വരെ ടിക്കറ്റെടുത്തവര്‍ വേറെ ടിക്കറ്റെടുത്ത് എറണാകുളത്ത് വന്ന് മാറിക്കയറണമെന്നായിരുന്നു അധികൃതരുടെ നിര്‍ദേശം. ബസിലെ ഡ്രൈവര്‍മാര്‍ എറണാകുളത്തുള്ളവരായതിനാല്‍ ഇവിടെ വരെ ഓടുന്നതിനേ നിര്‍വാഹമുള്ളൂ എന്ന് അധികൃതര്‍ പറഞ്ഞതായി യാത്രക്കാര്‍ പറയുന്നു.</p>
      <p>മുംബൈ ആസ്ഥാനമായുള്ള കമ്പനിയില്‍ നിന്നാണ് കെഎസ്ആര്‍ടിസിക്കു സ്‌കാനിയ ബസും രണ്ട് ഡ്രൈവര്‍മാരെയും കെഎസ്ആര്‍ടിസി വാടകയ്‌ക്കെടുത്തിരിക്കുന്നത്. ഇവര്‍ അഞ്ചു മാസമായി ഫിനാന്‍സ് കമ്പനിക്ക് വായ്പ കുടിശികയാക്കിയിരിക്കുകയാണത്രെ.</p>
      <p>ഇതാണ് ബസ് പിടിച്ചെടുക്കാന്‍ കാരണം എന്നാണറിയുന്നത്. വാടകയിനത്തില്‍ കെഎസ്ആര്‍ടിസി നല്‍കാനുള്ള തുകയും കുടിശികയാണത്രെ. ടോമിന്‍ തച്ചങ്കറി എംഡിയായിരിക്കെയാണ് സ്‌കാനിയ ബസ് വാടകയ്‌ക്കെടുത്ത് സംസ്ഥാനാന്തര സര്‍വീസ് ആരംഭിച്ചത്. ഇതേക്കുറിച്ച് പ്രതികരിക്കാന്‍ കെഎസ്ആര്‍ടിസി അധികൃതര്‍ തയാറായിട്ടില്ല.</p>
    </article>
  </body>
</html>
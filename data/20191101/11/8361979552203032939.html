<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/danilyuk-i-yermak-zustrich-iz-pracivnikami-bilogo-domu-novini-ukrajini-50051072.html"/>
    <meta property="og:site_name" content="НВ"/>
    <meta property="article:published_time" content="2019-11-01T11:32:00+00:00"/>
    <meta property="og:title" content="Дипломатів не пустили на липневу зустріч Данилюка та Єрмака з чиновниками Білого дому — експосол"/>
    <meta property="og:description" content="Дипломати посольства України в США не були допущені на зустріч колишнього секретаря РНБО Олександра Данилюка та помічника президента України Андрія Єрмака з представниками Білого дому, яка пройшла 10 липня."/>
  </head>
  <body>
    <article>
      <h1>Дипломатів не пустили на липневу зустріч Данилюка та Єрмака з чиновниками Білого дому — експосол</h1>
      <h2>Дипломати посольства України в США не були допущені на зустріч колишнього секретаря РНБО Олександра Данилюка та помічника президента України Андрія Єрмака з представниками Білого дому, яка пройшла 10 липня.</h2>
      <address>
        <time datetime="2019-11-01T11:32:00+00:00">01 Nov 2019, 11:32</time>
      </address>
      <p>Відповідні вказівки, згідно з наявною інформацією, надійшли з Офісу президента Володимира Зеленського, заявив колишній посол України в США Валерій Чалий в інтерв'ю <a href="https://radio.nv.ua/">Радіо НВ</a>.</p>
      <p>«Я мав би бути на цій зустрічі як посол, але, пройшовши вже через [службу] безпеки Білого дому, зайшовши до будівлі Ради національної безпеки, мені було сказано, що дипломати (не тільки посол, а дипломати посольства) не мають брати участі в цій зустрічі. Я виконав це доручення, бо посилання було, що це доручення з Києва, тобто з Офісу президента (причому не з Міністерства закордонних справ)», — розповів дипломат.</p>
      <p>За словами Чалого, він описав подію в офіційному листуванні із зовнішньополітичним радником глави українського МЗС Вадима Пристайка. Однак, як припускає співрозмовник НВ, «інші люди» ознайомили з цим листом і самого президента Зеленського.</p>
      <p>«Таким чином, я зафіксував із цього моменту, з 10 числа [липня, — Ред.], що дипломати фактично були відсторонені від підготовки візиту президента і від спілкування на найвищому рівні», — підкреслив Чалий.</p>
      <p>Крім цього, дипломат також додав, що з 10 липня в офіційному спілкуванні між США і Україною почали застосовуватися «якісь інші методи роботи», крім як через посольства країн.</p>
      <p>Читайте також:<br/><a href="https://nv.ua/ukr/world/countries/impichment-trampa-palata-predstavnikiv-priynyala-rezolyuciyu-na-pidtrimku-novini-ssha-50050930.html">&amp;nbspПалата представників прийняла резолюцію на підтримку процедури імпічменту Трампа</a></p>
      <p>Нагадаємо, <a href="https://nv.ua/ukr/world/countries/hvilyuvavsya-pro-naslidki-dlya-ukrajini-u-spravi-trampa-svidchitime-vihidec-z-kiyeva-50050478.html">головний експерт з питань України в Раді національної безпеки США Олександр Віндман під час дачі своїх свідчень в Конгресі згадував про події навколо літнього візиту в США Олександра Данилюка</a>. Колишній секретар РНБО відвідав Вашингтон 10 липня і зустрівся з Джоном Болтоном, ексрадником президента США з національної безпеки.</p>
      <p>За його словами, присутній на зустрічі посол США в ЄС Гордон Сондланд почав натякати, що для організації зустрічі Трампа і Зеленського Україні буде необхідно провести конкретні розслідування.</p>
      <p>Пізніше на внутрішньому брифінгу Сондланд, згідно з показаннями Віндмана, пояснив, що він мав на увазі те, що принципово важливо відкрити розслідування щодо можливого втручання в американські вибори 2016 року, а також щодо справи Burisma і сина Джо Байдена — конкурента Трампа на президентських виборах 2020 року.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/timeout/clanek/martinovi-scitniki-za-svetovne-zvezdnike-235076"/>
    <meta property="og:site_name" content="Slovenske novice"/>
    <meta property="article:published_time" content="2019-11-01T11:27:00+00:00"/>
    <meta property="og:title" content="Martinovi ščitniki za svetovne zvezdnike"/>
    <meta property="og:description" content="Nogometaši in nogometašice dobro vedo, kako pomembni so ščitniki, verjetno pa ni toliko znano, da jih izdeluje tudi nekdanji mladi reprezentant Slovenije Martin Šušteršič. Pa ne le zase in pri..."/>
  </head>
  <body>
    <article>
      <h1>Martinovi ščitniki za svetovne zvezdnike</h1>
      <h2>Nekdanji mladi nogometni reprezentant ni bil zadovoljen s ščitniki, zato se je odločil, da jih naredi sam. Postaja igralec na globalnem trgu.</h2>
      <address><time datetime="2019-11-01T11:27:00+00:00">01 Nov 2019, 11:27</time> by <a rel="author">Drago Perko</a></address>
      <slideshow>
        <figure>
          <img src="https://www.slovenskenovice.si/images/slike/2019/10/05/1256262.jpg"/>
          <figcaption>Martin igra nogomet in dela ščitnike. FOTO: OSEBNI ARHIV M. Š.</figcaption>
        </figure>
        <figure>
          <img src="https://www.slovenskenovice.si/images/slike/2019/10/05/1256263.jpg"/>
          <figcaption>Tudi kapetanka ženske reprezentance Mateja Zver prisega na Martinove izdelke. FOTO: OSEBNI ARHIV M. Š.</figcaption>
        </figure>
        <figure>
          <img src="https://www.slovenskenovice.si/images/slike/2019/10/05/1256264.jpg"/>
          <figcaption>Igralke in igralci se odločajo za različne motive. FOTO: OSEBNI ARHIV M. Š.</figcaption>
        </figure>
      </slideshow>
      <p>Nogometaši in nogometašice dobro vedo, kako pomembni so ščitniki, verjetno pa ni toliko znano, da jih izdeluje tudi nekdanji mladi reprezentant Slovenije<b> Martin Šušteršič</b>. Pa ne le zase in prijatelje, ampak za ves svet!</p>
      <figure>
        <img src="https://www.slovenskenovice.si/images/slike/2019/10/05/1256263.jpg"/>
        <figcaption>Tudi kapetanka ženske reprezentance Mateja Zver prisega na Martinove izdelke. FOTO: OSEBNI ARHIV M. Š.</figcaption>
      </figure>
      <p>»S tistimi, ki sem jih nosil, nisem bil nikoli res zadovoljen. Bili so debeli, okorni, težki, med igro so me ovirali, nikakor niso ostali na mestu. Že pri štirinajstih letih sem si začel izdelovati improvizirane. Preizkusil sem vse mogoče materiale in oblike in z leti so ščitniki postajali vse boljši. Tako se je začelo,« nam pove 26-letni igralec, ki je sprva igral v kranjskem Triglavu, zdaj brca v Avstriji (v ekipi ATUS Ferlach).<br/> </p>
      <h3>Radoveden otrok</h3>
      <p>»Že od nekdaj me je zanimalo, kako stvari delujejo, zato sem že kot otrok razstavljal in sestavljal elektronske aparate in druge stvari, ki so ležale doma, mislim, da sem tukaj pridobil prve ročne spretnosti. Naši ščitniki so izdelani ročno, zato sta pri izdelavi potrebna izjemna natančnost in predvsem potrpljenje. Za razvoj izdelka sem porabil dobri dve leti, medtem sem preizkusil nešteto različnih materialov in norih idej in se ogromno naučil. Pri njihovem razvoju mi je pomagalo podjetje iz Tržiča, ki izdeluje čevlje, vložke in druge stvari po meri kupcev,« razkrije.<br/><b>Od Arsenala do Portlanda</b><br/>Sead Kolašinac (Arsenal), Milot Rashica, Niclas Fülkrug, Leonardo Bittencourt (vsi Werder Bremen), Žan Majer (US Lecce), Adam Gnezda Čerin (FC Nuremberg), Jan Mlakar (QPR), Lovro Bizjak (FK Ufa), Blaž Kramer (FC Zürich), Marko Rog (Cagliari), Aljaz Ivačič (Portland Timbers), Senijad Ibričić, Rudi Požeg Vancaš, Blaž Vrhovec, Mario Jurčević, Slobodan Vuk, Tadej Vidmajer, Gregor Sikošek, Aljaž Krefl, Tilen Mlakar, Žan Benedičič,Tom Žurga, Kristjan Arh Česen, Goran Brkić, Luka Bobičanec, Klemen Šturm je nekaj imen, ki uporabljajo Martinove ščitnike.<br/><br/><br/>»4kickerz nogometni ščitniki so izdelani ročno. Izdelava personaliziranih ščitnikov je zelo specifična. Največ časa (več kot polovico) porabimo za izdelavo dizajna (grafik). Odvisno od zahtevnosti dizajna, ki si ga zaželi stranka, je za izdelavo enega para ščitnikov potrebno od ure in pol do dveh ur in pol,« pove.<br/> </p>
      <h3>Pametna pena</h3>
      <p>Izvedeli smo, da se v Sloveniji z izdelavo ščitnikov po naročilu ukvarja še eno podjetje. Njihovo podjetje jih izdeluje iz karbona na podlagi 3D-skeniranja noge. »V nasprotju z običajnimi ščitniki, ki so trdi in togi, so naši izdelani iz pametne pene, imenovane poron XRD. Njena posebnost je, da se molekule pri udarcu v peno stisnejo skupaj in pena iz mehkega in fleksibilnega stanja v hipu postane trda in absorbira silo udarca. Ker so ščitniki v normalnem stanju fleksibilni, se popolnoma prilagodijo nogi nogometaša, zato ima ta občutek, da jih sploh ne nosi, in mislim da je to ključno, zakaj si mojih želi vedno več igralcev iz najboljših nogometnih klubov in lig,« pravi o tem, zakaj so njegovi nekaj posebnega.<br/><b>Družina, simboli, živali</b><br/>Igralke in igralci imajo različne želje, kaj bi radi imeli na njih. Veliko jih da na njih sliko svoje družine in prijateljev, za popestritev dizajna uporabljajo najrazličnejše simbole, živali, motivacijske reke, številke, datume.<br/><br/><br/>Podjetju, ki izdeluje to peno, je predstavil svojo idejo, in čeprav tako majhnih količin dejansko ne izdelujejo, so ga podprli! Na notranji strani uporabljajo posebno blago, na katerega je s 3D-tiskom natisnjena posebna snov, ki preprečuje, da bi ščitniki drseli po nogi. »4kickerz so eni najlažjih nogometnih ščitnikov na trgu,« poudari Martin in pove, da mu je pri razvoju pomagalo več podjetij in ljudi. Trenutno okoli osemdeset odstotkov dela opravi sam.<br/> </p>
      <h3>Iz hobija posel</h3>
      <p>»Če bo šlo tako naprej, bom kmalu potreboval izdatno pomoč,« optimistično napove. »V tem trenutku že lahko rečem, da je projekt prerasel okvire hobija, vendar se še ne počutim, kot da bi bila to moja služba, saj izjemno uživam. Skoraj vsak teden dobim nov zagon in motivacijo, ko me svetovno znani nogometaši pokličejo, da bi želeli preizkusiti moje ščitnike. Prejšnji teden jih je naročil <b>Mesut Özil</b>, tako da res ne vem, kje je sploh meja mojega projekta,« je upravičeno ponosen.</p>
      <blockquote>40–80<br/>​evrov stanejo ščitniki.</blockquote>
      <p>»Za zdaj se glas o naših ščitnikih širi predvsem od ust do ust. Ko jih nekdo iz ekipe naroči, po navadi dobimo še 3, 4 naročila iz nje. Velika prednost je tudi, da jih nosijo nogometaši iz angleške Preimer league in nemške Bundeslige, ti igralci imajo na družabnih omrežjih po več deset ali celo sto tisoče sledilcev. Nekaj je moj produkt delilo na omrežjih in smo prek njih pridobil nekaj naročil,« še pove o tem, kako se dober glas širi (tudi) po medmrežju.</p>
    </article>
  </body>
</html>
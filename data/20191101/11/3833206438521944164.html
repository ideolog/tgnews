<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/910347.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T11:08:00+00:00"/>
    <meta property="og:title" content="Георги Самуилов подкрепя Здравко Димитров за кмет на Пловдив"/>
    <meta property="og:description" content="Мажоритарният собственик на ПФК Ботев Георги Самуилов изрази своята подкрепа към кандидата за кмет З..."/>
  </head>
  <body>
    <article>
      <h1>Георги Самуилов подкрепя Здравко Димитров за кмет на Пловдив</h1>
      <address>
        <time datetime="2019-11-01T11:08:00+00:00">01 Nov 2019, 11:08</time>
      </address>
      <p>Мажоритарният собственик на ПФК Ботев <a href="https://www.plovdiv24.bg/sport/persons/5148.html">Георги Самуилов</a> изрази своята подкрепа към кандидата за кмет <a href="https://www.plovdiv24.bg/sport/persons/335.html">Здравко Димитров</a>. Благодетелят на "жълто-черния" клуб използва трибуната на официалния сайт, за да засвидетелства своята вяра в качествата на <a href="https://www.plovdiv24.bg/sport/persons/335.html">Здравко Димитров</a> да ръководи Пловдив по пътя на прогреса в следващите 4 години:</p>
      <p>"На 3 ноември градът на нашия Ботев е изправен пред важен избор – да избере пътят на развитие, по който ще поеме в следващите 4 години.</p>
      <p>Използвам този повод да изразя подкрепата си към кандидатурата на <a href="https://www.plovdiv24.bg/sport/persons/335.html">Здравко Димитров</a> за кмет на Пловдив. В моите очи именно той е подходящият човек, който може да защитава интересите на Пловдив по най-добрия за града и неговите граждани начин.  </p>
      <p>Гласувайки доверие на <a href="https://www.plovdiv24.bg/sport/persons/335.html">Здравко Димитров</a>, ние даваме своя вот за честното, достойно и съвестно управление на древния град в модерните времена.</p>
      <p>Типичните за спорта силна воля, дисциплина, трудолюбие, преданост, дух на победител и желание за прогрес са черти от характера на г-н Димитров и аз вярвам, че именно те ще гарантират на Пловдив добро бъдеще при неговото управление"</p>
    </article>
  </body>
</html>
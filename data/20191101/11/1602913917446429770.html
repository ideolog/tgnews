<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/grupul-olandez-ing-raporteaza-un-profit-net-de-1-34-miliarde-euro-in-t3-2019-in-scadere-cu-11-fata-de-anul-trecut-din-cauza-costurilor-operationale-mai-mari-18527071"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-01T11:42:06+00:00"/>
    <meta property="og:title" content="Grupul olandez ING raportează un profit net de 1,34 miliarde euro în T3 2019, în scădere cu 11% faţă de anul trecut din cauza costurilor operaţionale mai mari"/>
    <meta property="og:description" content="Grupul olandez ING, prezent şi pe piaţa locală, a raportat un profit net estimat (n.r: underlying profit – profit calculat fără a include impactul potenţialelor evenimente excepţionale), de 1,34 miliarde euro în T3 2019, în scădere cu 11% faţă de aceeaşi perioadă a anului trecut, din cauza costurilor operaţionale în creştere, potrivit Bloomberg."/>
  </head>
  <body>
    <article>
      <h1>Grupul olandez ING raportează un profit net de 1,34 miliarde euro în T3 2019, în scădere cu 11% faţă de anul trecut din cauza costurilor operaţionale mai mari</h1>
      <address><time datetime="2019-11-01T11:42:06+00:00">01 Nov 2019, 11:42</time> by <a rel="author" href="https://www.zf.ro/autor/alex-ciutacu" target="_blank">Alex Ciutacu</a></address>
      <p>Grupul olandez ING, prezent şi pe piaţa locală, a raportat un profit net estimat (n.r: underlying profit – profit calculat fără a include impactul potenţialelor evenimente excepţionale), de 1,34 miliarde euro în T3 2019, în scădere cu 11% faţă de aceeaşi perioadă a anului trecut, din cauza costurilor operaţionale în creştere, potrivit Bloomberg.</p>
      <p>În acelaşi timp, cheltuielile operaţionale au crescut cu 5,8% în al treilea trimestru, la 2,44 miliarde euro. Veniturile estimate (n.r: underlying) s-au situat la 4,63 miliarde euro, în scădere cu 0,4% faţă de anul anterior.</p>
      <p>În ceea ce priveşte veniturile nete din dobânzi, acestea s-au situat la 3,53 miliarde euro, peste aşteptările analiştilor, de 3,46 miliarde dolari. Şi în ceea ce priveşte încasările din taxe şi comisioane banca a depăşit aşteptările analiştilor, de 704 milioane euro, acestea ridicându-se la 747 milioane euro.</p>
      <p>Cheltuielile operaţionale au crescut după ce ING a cheltuit mai mult pentru verificări împotriva spălării banilor. Decizia de a deveni mai vigilenţi vine după ce ING a plătit o amendă record de peste 750 milioane de euro pentru a încheia un proces în Olanda în urmă cu un an.</p>
      <p>În acealaşi context, banca centrală a Italiei a ordonat băncii ING să nu mai înscrie clienţi noi în ţară după ce a descoperit hibe în procesul de screening.</p>
      <p>B2: 640x160_adtext (2016) - thinkdigital_ro.zf.ro.HiTech.640x160_adtext</p>
      <p>Rezultatele ING pe venituri nete din dobânzi şi din taxe sunt încurajatoare, crede Robin van den Broek, analist în cadrul Mediobanca.</p>
      <p>„Costurile rămân cumva o bătaie de cap dar începând de anul viitor programul de restructurare ar trebui să se facă resimţit”, notează acesta.</p>
      <p>În acelaşi timp, grupul ING a câştigat mai mulţi bani din creditare în trimestrul trecut decât se aşteptau analiştii, în contextul în care CEO-ul Ralph Hamers s-a bazat pe creşterea din exteriorul zonei euro pentru a amortiza o parte din impactul dobânzilor negative din zona euro.</p>
      <p>„Chiar şi în mediul cu dobânzi negative, veniturile nete din dobânzi au rezistat”, a notat CEO-ul Ralph Hamers într-o declaraţie.</p>
    </article>
  </body>
</html>
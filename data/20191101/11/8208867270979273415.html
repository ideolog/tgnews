<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/nazionale/2019/11/01/news/mondiale_u17_gnoto-udogie_stendono_il_messico_azzurrini_agli_ottavi-240017475/"/>
    <meta property="og:site_name" content="Repubblica.it"/>
    <meta property="article:published_time" content="2019-11-01T11:59:00+00:00"/>
    <meta property="og:title" content="Mondiale U17: Gnonto-Udogie stendono il Messico, azzurrini agli ottavi"/>
    <meta property="og:description" content="I ragazzi di Carmine Nunziata battono 2-1 nel recupero i Tricolores e strappano il pass per la fase ad eliminazione diretta con un turno d'anticipo."/>
  </head>
  <body>
    <article>
      <h1>Mondiale U17: Gnonto-Udogie stendono il Messico, azzurrini agli ottavi</h1>
      <h2>I ragazzi di Carmine Nunziata battono 2-1 nel recupero i Tricolores e strappano il pass per la fase ad eliminazione diretta con un turno d'anticipo. Domenica contro il Paraguay la sfida per il primo posto nel gruppo F</h2>
      <address>
        <time datetime="2019-11-01T11:59:00+00:00">01 Nov 2019, 11:59</time>
      </address>
      <p><b>GAMA (Brasile)</b> - Un finale rovente a Gama, in Brasile, dove l'Italia under17 conquista gli ottavi del Mondiali di categoria. Gli azzurrini di Carmine Nunziata, nella seconda partita del gruppo F, battono il Messico 2-1 in un match deciso nell'ultimo quarto d'ora da Gnonto (terza rete in questo Mondiale) e da Udogie, al 4′ di recupero, simboli di un'Italia che non molla mai, fino alla fine. Onore delle armi alla squadra messicana che, dopo aver ottenuto il pareggio con Alvarez al 92′, ha forse creduto di aver messo il risultato definitivamente in equilibrio, senza fare i conti, però, con la caparbietà degli azzurrini. Menzione d'onore per Marco Molla, il portierone del Bologna, che nel primo tempo ha parato il rigore battuto da Luna e salvato la porta in almeno altre 4 occasioni. Domenica 3 novembre all'Estadio Bezerrao di Brasilia contro il Paraguay in palio il primo posto nel girone.</p>
      <h3>Garcia alza il muro messicano</h3>
      <p>Carmine Nunziata dà fiducia all'undici schierato contro le Isole Salomone. L'Italia parte aggressiva, pressing alto e già al 3′ si procura con Tongya la prima occasione ma, dopo essere entrato in area palla al piede, solo davanti al portiere, gli tira addosso. Gli azzurrini controllano bene il match con una buona interdizione a centrocampo ed un buon fraseggio sulla trequarti avversaria. Al 13′ arriva la seconda occasione per Gnonto che, su calcio d'angolo colpisce bene al volo, ma il portiere intercetta. Al 20′, pericolo per l'Italia che perde palla sulla propria trequarti e Dalle Mura, con la punta del piede, ferma El Mesmari a pochi passi da Molla; dal calcio d'angolo, Gomez di testa manda la palla sulla traversa. Il match si apre e i capovolgimenti di fronte sono repentini: al 30′ Panada lancia Gnonto che in area si fa ribattere il tiro dal portiere, la palla ritorna a Cudrig, ma Garcia si ripete e con i piedi respinge nuovamente.</p>
      <h3>I miracoli di Molla tengono viva l'Italia</h3>
      <p>Al 33′ brivido Var: l'arbitro, il peruviano Haro, concede il rigore dopo aver consultato il monitor in campo e riscontrata una presunta gomitata di Ruggeri (che viene ammonito) al volto di Gomez. Sugli undici metri va Luna, ma è bravo il portiere azzurro a distendersi sulla sua sinistra e parare. Al 1′ di recupero Panada, dopo una ribattuta, rimette al volo una palla a centro area per Cudrig che si gira e di sinistro lambisce il palo. Ma l'ultima occasione del primo tempo ce l'hanno i messicani: battuto un calcio da fermo, Gomez, di testa in area, mette la palla tra i piedi di Luna e Molla compie il secondo miracolo parando dalla corta distanza una palla destinata al fondo della rete.</p>
      <h3>Finale vibrante</h3>
      <p>Si va al riposo a reti bianche. Nel secondo tempo il ritmo e la qualità del gioco non calano: sono continui i capovolgimenti di fronte e le occasioni si rincorrono da una parte a dall'altra. Fino ad arrivare al 74′ quando Udogie serve Gnonto che in slalom semina la difesa messicana fino ad arrivare a tu per tu con Garcia e lo trafigge con un tiro teso sul primo palo. Sembra finita, ma arriva la reazione messicana che al 2′ di recupero (5′ quelli concessi dall'arbitro) con Martinez che dentro l'area incrocia il tiro e raggiunge il momentaneo pareggio. Palla al centro e l'Italia riparte: al 94′ Oristanio, subentrato a Cudrig, serve al centro dell'area Udogie che tira forte, Garcia non trattiene, e la palla rotola nella rete per la vittoria azzurra.</p>
    </article>
  </body>
</html>
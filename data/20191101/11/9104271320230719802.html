<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/attualita/sono-rimaste-senza-casa-a-causa-di-un-incendio-solidarieta-dei-biellesi-e-del-mondo-del-basket"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-01T11:30:35+00:00"/>
    <meta property="og:title" content="Sono rimaste senza casa a causa di un incendio: solidarietà dei Biellesi e del mondo del basket"/>
    <meta property="og:description" content="Nata un’iniziativa per sostenere la famiglia di Sagliano che ha perso tutto nel rogo"/>
  </head>
  <body>
    <article>
      <h1>Sono rimaste senza casa a causa di un incendio: solidarietà dei Biellesi e del mondo del basket</h1>
      <h2>Nata un’iniziativa per sostenere la famiglia di Sagliano che ha perso tutto nel rogo</h2>
      <address>
        <time datetime="2019-11-01T11:30:35+00:00">01 Nov 2019, 11:30</time>
      </address>
      <p>Sono rimaste senza casa, ma non sono da sole.<br/>Nel dramma inimmaginabile della perdita della loro abitazione, devastata da un incendio, Ania Lulek e le sue due figlie hanno trovato la solidarietà dei biellesi.<br/>In tanti in questi giorni stanno dando il loro piccolo grande contributo per aiutare questa famiglia. Non solo amici e vicini di casa – che le stanno ospitando -, ma anche persone sconosciute. C’è chi ha donato lenzuola, chi capi d’abbigliamento per la stagione fredda che sta per arrivare e chi ha scelto la via di una piccola donazione economica, che servirà a finanziare il futuro acquisto di una nuova casa.<br/>Anche il mondo di Pallacanestro Biella non è rimasto indifferente, anche perché una delle persone coinvolte, la diciottenne Alessandra Gaudiano, fa parte dello staff della società di via XX settembre: ogni domenica sostiene i colori rossoblù e anima il Forum in qualità di cheerleader.<br/>Nei giorni scorsi, dunque, la “Biella Family” ha lanciato un’iniziativa per sostenere lei e la sua famiglia. In occasione della prossima partita  casalinga dell’Edilnol, sarà possibile contribuire economicamente a un’apposita raccolta fondi.<br/>Una prima “colletta” dei tifosi c’è già stata mercoledì 30 ottobre quando i ragazzi di coach Galbiati hanno ospitato il Tortona. L’iniziativa sarà replicata domenica 10 novembre, nel match contro Trapani.  «Fai canestro insieme a noi donando un piccolo contributo», recita l’appello delle amiche cheerleader della Biella Baby Bears.<br/>Iniziative e attestati di solidarietà che sono stati particolarmente apprezzati dalla famiglia biellese in questo difficile momento.<br/>«Ringrazio tantissimo tutti coloro che ci stanno aiutando – sottolinea Alessandra Gaudiano -, molte persone stanno cercando di darci una mano come possono. Ringrazio tanto Pallacanestro Biella per il grande sostegno economico e morale, così come i giocatori e la curva Barlera. Ma non solo loro, anche tutti i conoscenti e le associazioni che ci stanno aiutando dimostrandoci vicinanza».<br/>Il devastante incendio che ha distrutto il tetto e due piani della loro casa di Sagliano Micca, in via Garibaldi, è divampato nel tardo pomeriggio di mercoledì 23 ottobre. Le cause sono ancora in fase di accertamento.<br/>L’unica certezza è che quando il rogo è stato domato dell’abitazione rimaneva soltanto il piano terra, comunque dichiarato inagibile.<br/>Alessandra e sua madre hanno riportato ustioni sul viso, la sorella invece non era in casa in quel momento. Fortunatamente le ferite riportate non sono gravi e guariranno. Anche i due gatti che vivono insieme a loro si sono salvati.</p>
      <p>Nei giorni scorsi è stata aperta una sottoscrizione per tutti coloro che volessero dare una mano economicamente. Con il consenso delle dirette interessate, il conto è stato messo a disposizione da Bruno Antonio Varacalli, persona vicina alla famiglia. Le coordinate sono: IT69 J060 9044 8300 0000 0005 457.</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/cronaca/incendio-a-sagliano-micca-famiglia-evacuata"/>
        <a href="https://laprovinciadibiella.it/attualita/ancora-una-giornata-di-sole-in-serata-possibili-temporali"/>
        <a href="https://laprovinciadibiella.it/attualita/vendemmia-nel-biellese-si-inizia-con-lerbaluce"/>
      </related>
    </article>
  </body>
</html>
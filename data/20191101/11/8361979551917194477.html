<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/hto-mozhe-stati-novim-poslom-ukrajini-v-ssha-dumka-diplomata-novini-ukrajini-50051026.html"/>
    <meta property="og:site_name" content="НВ"/>
    <meta property="article:published_time" content="2019-11-01T11:26:00+00:00"/>
    <meta property="og:title" content="Екс-посол України в США розповів НВ, хто міг би стати його «оптимальним» наступником"/>
    <meta property="og:description" content="Призначення постійного представника України в ООН Володимира Єльченка на посаду посла країни в США буде «майже оптимальним»."/>
  </head>
  <body>
    <article>
      <h1>Екс-посол України в США розповів НВ, хто міг би стати його «оптимальним» наступником</h1>
      <h2>Призначення постійного представника України в ООН Володимира Єльченка на посаду посла країни в США буде «майже оптимальним».</h2>
      <address>
        <time datetime="2019-11-01T11:26:00+00:00">01 Nov 2019, 11:26</time>
      </address>
      <p>Про це в інтерв'ю <a href="https://radio.nv.ua/">Радіо НВ</a> розповів екс-посол України в Сполучених Штатах Валерій Чалий.</p>
      <p>«У нього величезний досвід. Я вважаю, що він і зараз на [своєму] місці, постпредом в ООН, зробив там багато за період свого перебування вже у другій каденції на цій позиції. Але якщо буде прийнято таке рішення і підписано відповідний указ президента після отримання агреману у Сполучених Штатах, якщо буде послом Володимир Єльченко — я вважаю, що це рішення в цих умовах майже оптимальне», — повідомив він.</p>
      <p>Також Чалий зазначив, що «дуже позитивно» оцінює Єльченка як дипломата.</p>
      <p>Крім цього, свій власний відхід з посади посла Чалий пояснив тим, що, відповідно до закону <i>Про дипломатичну службу,</i> «відпрацював повний період, більше чотирьох років».</p>
      <p>Раніше в ЗМІ з’явилася інформація про те, що <a href="https://nv.ua/ukr/ukraine/politics/volodimir-yelchenko-mozhe-zaynyati-posadu-posla-ukrajini-v-ssha-novini-ukrajini-50047616.html">посаду посла України в США може обійняти нинішній постійний представник України в ООН Володимир Єльченко</a>.</p>
      <p>Нагадаємо, під час прес-марафону 10 жовтня президент України Володимир Зеленський сказав, що <a href="https://nv.ua/ukr/ukraine/politics/posla-ukrajini-v-ssha-priznachat-nayblizhchim-chasom-novini-ukrajini-50047351.html">кандидатуру нового посла України в США вже визначили</a>, і його призначать найближчим часом. Однак імені кандидата він не назвав.</p>
    </article>
  </body>
</html>
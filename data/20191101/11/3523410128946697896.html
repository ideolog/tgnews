<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637324/%D8%A7%D8%AD%D8%B2%D8%A7%D8%A8-%D8%A7%D8%B3%D9%BE%D8%A7%D9%86%DB%8C%D8%A7-%DA%A9%D9%85%D9%BE%DB%8C%D9%86%E2%80%8C%D9%87%D8%A7%DB%8C-%D8%AE%D9%88%D8%AF-%D8%B1%D8%A7-%D8%A8%D8%B1%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A2%D8%BA%D8%A7%D8%B2-%DA%A9%D8%B1%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-01T11:35:00+00:00"/>
    <meta property="og:title" content="احزاب اسپانیا کمپین‌های خود را برای انتخابات آغاز کردند"/>
    <meta property="og:description" content="احزاب اصلی اسپانیا در حالی که کمتر از ۱۰ روز تا انتخابات سراسری این کشور باقی مانده کمپین‌های انتخاباتی خود را آغاز کردند."/>
  </head>
  <body>
    <article>
      <h1>
        <a href="https://www.bultannews.com/fa/news/637324/%D8%A7%D8%AD%D8%B2%D8%A7%D8%A8-%D8%A7%D8%B3%D9%BE%D8%A7%D9%86%DB%8C%D8%A7-%DA%A9%D9%85%D9%BE%DB%8C%D9%86%E2%80%8C%D9%87%D8%A7%DB%8C-%D8%AE%D9%88%D8%AF-%D8%B1%D8%A7-%D8%A8%D8%B1%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A2%D8%BA%D8%A7%D8%B2-%DA%A9%D8%B1%D8%AF%D9%86%D8%AF">احزاب اسپانیا کمپین‌های خود را برای انتخابات آغاز کردند</a>
      </h1>
      <h2>احزاب اصلی اسپانیا در حالی که کمتر از ۱۰ روز تا انتخابات سراسری این کشور باقی مانده کمپین‌های انتخاباتی خود را آغاز کردند.</h2>
      <address><time datetime="2019-11-01T11:35:00+00:00">01 Nov 2019, 11:35</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، انتخابات ۱۰ نوامبر چهارمین <b>انتخابات سراسری اسپانیا</b> طی چهار سال اخیر خواهد بود و نظرسنجی‌ها نشان می‌دهند که هیچ یک از احزاب و هیچ یک از جناح‌های چپ یا راست، کرسی‌های کافی را برای <b>کنترل پارلمان</b> این کشور که دارای ۳۵۰ کرسی است، دریافت نخواهند کرد.</p>
      <p>رهبران احزاب محافظه‌کار و سوسیالیست در نخستین <b>تجمع‌های انتخاباتی</b> خود، یکدیگر را مقصر بی‌تحرکی سیاسی این کشور دانستند.</p>
      <p>پدرو سانچز، نخست وزیر موقت سوسیالیست اسپانیا بارها مردم این کشور را به شرکت در انتخابات تشویق کرده و تلاش کرده که رای‌دهندگانی را که هنوز درباره انتخاب خود تصمیم نگرفته‌اند، متقاعد کند که از او حمایت کنند.</p>
      <p>طبق نظرسنجی‌های اخیر که از سوی مرکز دولتی مطالعات جامعه‌شناسی اسپانیا منتشر شده، حدود ۳۲ درصد از رای‌دهندگان هنوز تصمیم نگرفته‌اند که به چه کسی رای دهند.</p>
      <p>سانچز اظهار کرد: حزب سوسیالیست تنها حزب سیاسی است که می‌تواند تشکیل دولت را در کشور تضمین کند.</p>
      <p>از زمانی که سوسیالیست‌ها در انتخاباتی در ماه آوریل بیشترین حمایت را به دست آوردند اما نتوانستند کرسی‌های کافی را برای تشکیل دولت به دست بیاورند، اسپانیا دچار یک  برزخ سیاسی شده است.</p>
      <p>پابلو کاسادو، رهبر حزب محافظه‌کار "مردم" این انتخابات را یک همه‌پرسی درباره سانچز دانسته و گفته است: سانچز کشور را برای منافع سیاسی خودش گروگان گرفته است.</p>
      <p>کاسادو خود را نامزدی برای "اسپانیای متحد" قلمداد کرد و گفت، علیه جدایی‌طلبان موضعی سختگیرانه اتخاذ خواهد کرد.</p>
      <p>اعتراضات خشونت‌آمیز کاتالونیا که پس از محکوم شدن ۹ رهبر این منطقه به حبس آغاز شد نیز بر کمپین‌های انتخاباتی رهبران احزاب اسپانیا سایه افکنده است.</p>
      <p>نظرسنجی‌ها از زمان آغاز این اعتراضات نشانگر کاهش حمایت‌ از سوسیالیست‌ها بوده‌اند، در حالی که احزاب راستگرایی که موضعی سختگیرانه‌تر علیه جدایی‌طلبان دارند، با افزایش حمایت‌ها روبه‌رو بوده‌اند.</p>
      <p>یک نظرسنجی که نتایجش روز پنجشنبه منتشر شد، حاکی از آن است که حزب راست افراطی "بوکس" نیز تقریبا در حال دو برابر کردن شمار کرسی‌های خود در پارلمان اسپانیا است که می‌تواند این حزب را به سومین حزبی تبدیل کند که بیشترین آرا را از آن خود می‌کند.</p>
      <p>سانتیاگو آباسکال، رهبر حزب بوکس وضعیت در کاتالونیا را یک وضعیت اضطراری ملی دانست. وی افزود، اگر به عنوان نخست وزیر انتخاب شود، در نخستین گام خود دستور دستگیری یواخیم تورا، رهبر کاتالونیا را صادر خواهد کرد.</p>
    </article>
  </body>
</html>
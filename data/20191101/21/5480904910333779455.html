<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/turecko-a-rusko-zacaly-spolecne-pohranicni-hlidky-na-severu-syrie/1815927?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T21:19:00+00:00"/>
    <meta property="og:title" content="Turecko a Rusko začaly společné pohraniční hlídky na severu Sýrie"/>
    <meta property="og:description" content="Damašek - Rusko a Turecko zahájily první společné hlídky na severovýchodě Sýrie u tureckých hranic, oznámilo turecké ministerstvo obrany na twitteru. Hlídky dohodly Moskva a Ankara 22. října a podle tureckých médií mají sahat do syrského vnitrozemí až do hloubky deseti kilometrů od turecké hranice. Agentura AP uvedla, že podle úterního sdělení turecké armády nemají zahrnovat město Kámišlí. Východně od něj ve čtvrtek začali opět hlídkovat američtí vojáci."/>
  </head>
  <body>
    <article>
      <h1>Turecko a Rusko začaly společné pohraniční hlídky na severu Sýrie</h1>
      <address><time datetime="2019-11-01T21:19:00+00:00">01 Nov 2019, 21:19</time> by <a rel="author" href="http://www.ctk.cz/" target="_blank">ČTK</a></address>
      <p>Damašek - Rusko a Turecko zahájily první společné hlídky na severovýchodě Sýrie u tureckých hranic, oznámilo turecké ministerstvo obrany na twitteru. Hlídky dohodly Moskva a Ankara 22. října a podle tureckých médií mají sahat do syrského vnitrozemí až do hloubky deseti kilometrů od turecké hranice. Agentura AP uvedla, že podle úterního sdělení turecké armády nemají zahrnovat město Kámišlí. Východně od něj ve čtvrtek začali opět hlídkovat američtí vojáci.</p>
      <slideshow>
        <figure>
          <img src="https://i3.cn.cz/6/1572712761_P201911020490801.jpg"/>
        </figure>
        <figure>
          <img src="https://i3.cn.cz/6/1572712488_P201911020485801.jpg"/>
        </figure>
        <figure>
          <img src="https://i3.cn.cz/6/1572707016_P201911020405401.jpg"/>
        </figure>
        <figure>
          <img src="https://i3.cn.cz/6/1572706673_P201911020396701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3354">Fotogalerie: Turecká ofenziva v Sýrii</a>
        </figcaption>
      </slideshow>
      <p>Úkolem rusko-tureckých hlídek je zajistit, že se k hranici nevrátí oddíly syrských Kurdů, kteří se museli podle dohody Moskvy a Ankary od této linie stáhnout. Rusko-turecká dohoda zastavila tureckou ofenzivu, která začala 9. října.</p>
      <p>Společné hlídky začaly u městečka Darbásíja v provincii Hasaká. Ruské ministerstvo obrany oznámilo, že společný konvoj vyjel od celnice v Darbásíji, kde se členové ruské vojenské policie setkali s tureckými pohraničníky. Konvoj se vydal směrem na západ podél hranice. Skládá se podle ruského ministerstva z terénních aut Tigr a obrněných vozidel Tajfun ruské vojenské policie a z obrněných aut Kirpi turecké pohraniční stráže. "Dohromady vyjelo devět vozů a bezpečnost konvoje zajišťuje ruský obrněnec BTR-82. Trasa hlídky je dlouhá 110 kilometrů," uvedlo ruské ministerstvo. Turecká strana potvrdila, že hlídky vyjely z Darbásíje. Podle agentury AFP vozy nejsou na žádost Moskvy označeny ruskou ani tureckou vlajkou.</p>
      <p>Turecko při své říjnové ofenzívě na severu Sýrie ovládlo pohraniční úsek v délce 120 kilometrů, ale Ankara původně oznámila, že chce zřídit bezpečnostní pásmo podél hranice v délce 450 kilometrů. V tom jí nyní brání přítomnost syrské armády, kterou povolali na pomoc Kurdové. Současné rusko-turecké hlídky se tedy budou odehrávat v úseku mezi městy Rás al-Ajn na východě a Tall Abjad západně od něj, napsala AFP.</p>
      <p>Kurdské milice YPG jako součást arabsko-kurdské koalice SDF v předchozích letech významně přispěly k porážce teroristické organizace Islámský stát (IS), proti které bojovaly spolu s USA. Washington ale své jednotky ze severovýchodu Sýrie začátkem října stáhl a Ankara zahájila v regionu vojenskou operaci, protože považuje YPG za teroristy.</p>
      <p>Cílem Ankary je zejména omezit vliv syrských Kurdů u svých hranic, na jejichž druhé straně v jihovýchodním Turecku žije početná kurdská menšina a operují tam kurdští separatisté. Turecký deník Daily Sabah dnes napsal, že v Ankaře jedná ruská vojenská delegace s tureckým armádním velením o taktických a technických záležitostech společných hlídek.</p>
      <p>Turecký prezident Recep Tayyip Erdogan tento týden řekl, že Turecko chce u hranice vybudovat "uprchlické město nebo města" v zóně mezi Tall Abjadem a Rás al-Ajnem. Státní turecká média píší, že takový projekt bude stát 151 miliard lir (600 miliard korun). Erdogan dnes na jednání s generálním tajemníkem OSN Antóniem Guterresem řekl, že ho požádá o svolání dárců, kteří Turecku s financováním tohoto plánu pomohou. Pokud dárce neosloví Guterres, udělá to prý Erdogan sám. Turecko chce do Sýrie přemístit dva miliony ze 3,6 milionu Syřanů, které má nyní na svém území.</p>
      <p>Erdoganův požadavek potvrdil mluvčí OSN Farhan Haq. Guterres podle něj v rozhovoru zdůraznil, že je třeba uprchlíky přemísťovat na základě dobrovolnosti. Tureckým návrhem se prý bude zabývat Úřad vysokého komisaře OSN pro uprchlíky.</p>
    </article>
  </body>
</html>
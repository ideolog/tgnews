<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76120-Conor-McGregor-dostal-za-napadnutie-dochodcu-v-bare-pokutu-1-000"/>
    <meta property="og:site_name" content="REFRESHER"/>
    <meta property="article:published_time" content="2019-11-01T21:33:00+00:00"/>
    <meta property="og:title" content="Conor McGregor dostal za napadnutie dôchodcu v bare pokutu 1 000 €"/>
    <meta property="og:description" content="Nie je to však prvýkrát, čo má temperamentný Ír opletačky so zákonom."/>
  </head>
  <body>
    <article>
      <h1>Conor McGregor dostal za napadnutie dôchodcu v bare pokutu 1 000 €</h1>
      <address><time datetime="2019-11-01T21:33:00+00:00">01 Nov 2019, 21:33</time> by <a rel="author">Daniel Mikolášik</a></address>
      <p>
        <b>Nie je to však prvýkrát, čo má temperamentný Ír opletačky so zákonom.</b>
      </p>
      <p>Bývalý majster ľahkej váhy organizácie UFC <b>Conor McGregor</b> si vypočul svoj<b> rozsudok v súvislosti s fyzickým napadnutím dôchodcu</b> v jednom z dublinských barov. Zápasník sa priznal k obvineniu a svoj čin oľutoval. Súd mu nariadil vyplatiť <b>pokutu vo výške 1 000 €.</b> Informuje o tom stanica <a href="https://www.bbc.com/news/world-europe-50260195">BBC</a>.</p>
      <p>Vo videu, ktoré v auguste tohto roka zverejnil portál <a href="https://www.tmz.com/2019/08/15/conor-mcgregor-irish-pub-old-man-punch-whiskey-dispute/">TMZ Sports</a>, mal Conor v hlavnom meste Írska zájsť do miestneho baru a po slovnej potýčke napadnúť staršieho muža. Incident sa stal ešte v apríli, no video sa dostalo na internet až v lete.</p>
      <related>
        <a href="https://refresher.sk/68298-Conor-McGregor-napadol-v-bare-stareho-muza-len-kvoli-tomu-ze-odmietol-pit-jeho-whiskey"/>
      </related>
      <p>MMA zápasník prišiel do baru a rozhodol sa pozvať miestnych štamgastov, sediacich za barom, na jedno kolo jeho obľúbenej írskej whiskey značky Proper No. Twelve. Jeden z mužov menom Desmond Keogh však <b>McGregora odmietol</b>. Takúto odpoveď celosvetová hviezda rozhodne nečakala, a tak položila pohár priamo pred neho. Postarší štamgast opäť odpovedal, že nemá záujem.</p>
      <p>Na kamerových záberoch z krčmy je už len vidieť, ako <b>Conor nečakane vystrelí svoju notoricky známu ľavú päsť</b> a udrie dotyčného dôchodcu, ktorý sa odmietol nechať pozvať od azda najznámejšieho MMA bojovníka. Na prekvapenie starček aj napriek silnému úderu zostal sedieť na stoličke a tváril sa, akoby sa nič nestalo.</p>
      <figure>
        <embed-post data-src="https://www.instagram.com/p/B4D3jjLp23b" data-service="Instagram"/>
      </figure>
      <p>31-ročný zápasník, ktorý oznámil svoj odchod do športového dôchodku v marci tohto roka, sa k incidentu vyjadril už v auguste. <i>„Nezáleží na tom, čo sa tam vtedy stalo. Nezachoval som sa správne. Ten starší muž si nezaslúžil, aby to dopadlo tak, ako to dopadlo,“</i> povedal McGregor pre <a href="https://www.youtube.com/watch?v=aTSgPzmehQM">ESPN</a> ešte v čase, keď sa kauza prevalila.</p>
      <p>Poškodený údajne prijal ospravedlnenie od Conora. Nie je to však prvýkrát, čo mal Ír opletačky so zákonom. V minulosti rozbil telefón fanúšikovi v Miami či hodil vozík a rozbil okno autobusu s bojovníkmi, ktorí odchádzali z tlačovky pred UFC 223 v newyorskom Barclays Center.</p>
      <figure>
        <iframe src="https://www.youtube.com/embed/uZ4a5r3R66I" width="700" height="393" data-service="Youtube" scrolling="no"/>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/70558-Muz-vlastnym-telom-chranil-svoju-milenku-pred-zurivou-manzelkou-ktora-ich-spolu-prichytila-Okoloiduci-vsetko-zachytili-na-video"/>
        <a href="https://refresher.sk/70355-Slovenskou-divocinou-Boli-sme-v-tajuplnych-pralesoch-patrat-ako-pomoct-nasej-prirode-Stretli-sme-aj-medveda-a-jelene"/>
        <a href="https://refresher.sk/70132-Cesko-smuti-Pamiatke-Karla-Gotta-sa-do-Prahy-prisli-poklonit-desattisice-ludi-Fotoreport"/>
        <a href="https://refresher.sk/69880-Nocna-Bratislava-je-ovela-nebezpecnejsia-ako-psychiatria-Stravili-sme-tri-dni-v-pezinskej-nemocnici-kde-liecia-dusevne-chorych"/>
        <a href="https://refresher.sk/69559-Nazreli-sme-do-romskych-domov-a-boli-sme-prekvapeni-Nasli-sme-vesele-interiery-slusne-byvanie-chut-stavat-a-pracovat"/>
        <a href="https://refresher.sk/69694-Aka-bola-Biela-noc-2019-Nechybali-dlhe-rady-no-na-vysvietene-Lido-ci-obrovsku-Zem-sa-oplatilo-pockat"/>
        <a href="https://refresher.sk/69059-Patrali-sme-ako-ziju-ludia-bez-domova-na-vychode-Slovenska-a-narazili-sme-na-les-kde-sa-chodi-v-Presove-za-sexom"/>
        <a href="https://refresher.sk/68167-Vam-to-neublizi-nam-to-pomuze-Prahou-prosel-duhovy-pochod-Prague-Pride-Fotoreportaz"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/01/antalya-altin-portakal-film-festivali-ali-ozel-in-yonettigi-bozkir-10-dalda-odul-aldi"/>
    <meta property="og:site_name" content="euronews"/>
    <meta property="article:published_time" content="2019-11-01T21:46:16+00:00"/>
    <meta property="og:title" content="Antalya Altın Portakal Film Festivali: 'Bozkır' 10 dalda ödül aldı"/>
    <meta property="og:description" content="2019 56. Antalya Altın Portakal Film Festivali'nde ödüller sahiplerini buldu Ali Özel'in yönettiği 'Bozkır' 10 dalda ödül alarak geceye damga vurdu"/>
  </head>
  <body>
    <article>
      <h1>Antalya Altın Portakal Film Festivali: 'Bozkır' 10 dalda ödül aldı</h1>
      <address><time datetime="2019-11-01T21:46:16+00:00">01 Nov 2019, 21:46</time> by <a rel="author">Zeki Saatci</a></address>
      <p>56. Antalya Altın Portakal Film Festivali, sunuculuğunu Nefise Karatay ile Yekta Kopan'ın üstlendiği ödül töreniyle sona erdi. 29 ülkeden 66 filmin gösterimi yapılan festivalde, Ali Özel'in yönettiği "Bozkır", 10 dalda ödül alarak gecenin en dikkat çeken yapımı oldu.</p>
      <h3>2019 Altın Portakal Film Festivali'nde kim hangi ödülün sahibi oldu? İşte ödül listesi:</h3>
      <ul>
        <li>En İyi Film ödülü "Bozkır"a verildi.</li>
        <li>En İyi Yardımcı Erkek Oyuncu ödülünü "Bozkır" filmindeki rolleri ile Ozan Dağara ile Hakan Emre Ünal paylaştı.</li>
        <li>En İyi Yardımcı Kadın Oyuncu Ödülü'nün sahibi "Soluk" filminde canlandırdığı karakter ile Aslı İnandık oldu.</li>
        <li>En İyi Sanat Yönetmeni Ödülü "Kronoloji" filminden Meral Efe Yurtseven ile Yunus Emre Yurtseven'e verildi.</li>
        <li>En İyi Kurgu Ödülü, "Bozkır" filminden Ali Özel, Mahmut Aran ve Yakun İnanlı'nın oldu.</li>
        <li>En İyi Müzik Ödülü'nü yine aynı filmden Hüseyin Özel aldı.</li>
        <li>En İyi Görüntü Yönetmeni Ödülü de Ümit Çakmaksoy'a verildi.</li>
        <li>En İyi Senaryo Ödülü'nün sahibi yine "Bozkır" filminden Ali Özel oldu.</li>
        <li>Bu yıl ilk defa verilen Cahide Sonku Ödülü ise "Küçük Şeyler" ve "Kronoloji" filmlerinden Selda Taşkın'a verildi.</li>
        <li>En İyi Yönetmen Ödülü'nün sahibi ise "Bozkır" filminin yönetmeni Ali Özel oldu.</li>
        <li>Behlül Dal En İyi İlk Film Ödülü de "Bozkır" filmine verildi.</li>
        <li>Dr. Avni Tolunay Jüri Özel Ödülü de "Aşk, Büyü vs." ile "Küçük Şeyler" adlı iki filme verildi.</li>
        <li>En İyi Kadın ve Erkek oyuncu ödülü</li>
        <li>En İyi Kadın Oyuncu Ödülü, "Aşk, Büyü vs." filmindeki rolüyle Selen Uçer'e verildi.</li>
        <li>En İyi Erkek Oyuncu Ödülü'nü ise "Küçük Şeyler" filmindeki rolüyle Alican Yücesoy ile "Bozkır" filmindeki rolüyle Mücahit Koçak paylaştı.</li>
      </ul>
      <h3>İzleyici Ödülü "Bilmemek" filmine gitti</h3>
      <p>İzleyici Ödülü Leyla Yılmaz'ın yönettiği "Bilmemek" adlı filme, Sinema Yazarları Derneği (SİYAD) En İyi Filim Ödülü, Ümit Ünal'ın "Aşk, Büyü vs." filmine, Film Yönetmenleri Derneği En İyi Yönetmen Ödülü de "Bozkır" filminin yönetmeni Ali Özel'e verildi.</p>
      <p>Ulusal Kısa Metraj yarışmasında jüri özel ödülü Ozan Yoleri'nin yönetmenliğini yaptığı Aylin filmine verildi. Bu daldaki En İyi Kısa Film Ödülüne ise Burcu Aykar'ın yönetmenliğini yaptığı "Ablam" filmi layık görüldü.</p>
      <p>Ulusal Belgesel Film Yarışması'nda ise jüri özel ödülüne Ruken Tekeş'in "Aether" adlı belgesine verildi. Bu kategoride En İyi Film ödülü ise Şirin Bahar Demirel'in yönettiği "Kadınlar Ülkesi" filmine gitti.</p>
      <ul>
        <li>
          <a href="https://tr.euronews.com/2019/10/07/joker-filmi-acilis-haftasinda-tum-zamanlarin-hasilat-rekorunu-kirdi-batman-robert-de-niro">Joker filmi açılış haftasında tüm zamanların hasılat rekorunu kırdı</a>
        </li>
        <li>
          <a href="https://tr.euronews.com/2019/06/26/turkiye-de-sinemaya-gidenlerin-sayisi-dustu-tiyatro-seyircisi-artti">Türkiye’de sinemaya gidenlerin sayısı düştü, tiyatro seyircisi arttı</a>
        </li>
      </ul>
      <h3>Uluslararası yarışmada En İyi Film: "Zaman Her Şeyi Siler"</h3>
      <p>Uluslararası Uzun Metraj Film Yarışması'nda, En İyi Erkek Oyuncu Ödülü'nün sahibi İran yapımı "Şirin'in Kalesi" filminden Hamed Behdad, En İyi Kadın Oyuncu Ödülü'nün sahibi ise Brezilya ve Fransa ortak yapımı "Üç Yaz" filminden Regina Case oldu.</p>
      <p>En İyi Yönetmen Ödülü "Şirin'in Kalesi" yönetmeni Reza Mirkarimi'ye, En İyi Film Ödülü de Joe Odagiri'nin yönettiği Japon yapımı "Zaman Her Şeyi Siler" filmine verildi. Önce Japonca konuşan Odagiri, Japonca çeviri olmayınca, "Çok teşekkür ederim." dedi.</p>
      <p>Gece, Cahit Berkay’ın film müziklerinden oluşan konseriyle sona erdi.</p>
    </article>
  </body>
</html>
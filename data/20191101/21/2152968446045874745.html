<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/blizak-iztok/2019/11/01/rusiia-ulichi-sasht-v-kontrabanda-na-petrol-ot-siriia.428239"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T21:50:00+00:00"/>
    <meta property="og:title" content="Русия уличи САЩ в контрабанда на петрол от Сирия"/>
    <meta property="og:description" content="Москва изчислява, че петролът е на стойност 30 млрд. долара | Dnes.bg"/>
  </head>
  <body>
    <article>
      <h1>Русия уличи САЩ в контрабанда на петрол от Сирия</h1>
      <h2>Москва изчислява, че петролът е на стойност 30 млрд. долара</h2>
      <address><time datetime="2019-11-01T21:50:00+00:00">01 Nov 2019, 21:50</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>САЩ незаконно изнасят петрол от находища в Североизточна Сирия на стойност повече от 30 милиона долара на месец, заяви днес говорителката на руското министерство на външните работи Мария Захарова, цитирана от ТАСС.</p>
      <p>"Заобикаляйки своите собствени санкции, американците контрабандно изнасят от Сирия петрол на стойност повече от 30 млн. долара на месец и в обозримо бъдеще не възнамеряват да напуснат тези райони", каза Захарова на брифинг.</p>
      <p>По думите й действията на американските военни по отношение на петролните находища в Североизточна Сирия са незаконни.</p>
      <related>
        <a href="https://www.dnes.bg/blizak-iztok/2019/10/30/mir-primirie-ne-konfliktyt-v-siriia-e-dalech-ot-urejdane.427825"/>
      </related>
      <p>"Не може да не предизвика въпроси от страна на международната общност, когато цивилизована държава, безкрайно заявяваща за своята привързаност към определени демократични ценности и международноправни начала в отношенията, изпомпва петрол от находища в североизточните части на Сирия - една суверенна държава, като прикрива престъпната си дейност под предлог на борба с "Ислямска държава" (ИД). Ще напомня, че ИД, според уверенията на съюзниците, бе окончателно унищожена през март тази година. Това не се покрива много с американската позиция", коментира говорителката на руското външно министерство.</p>
      <p>Председателят на Съвета на началник-щабовете на американските въоръжени сили генерал Марк Мили заяви в понеделник, че САЩ възнамеряват да запазят в Сирия контрол над петролните полета на компанията "Коноко" в провинция Дейр аз Зур, а също така над базата в Ат Танф.</p>
      <p>Руското министерство на отбраната каза, че Съединените щати извършват контрабанда на сирийски петрол в други страни, като конвоите се охраняват от американски частни военни компании и от спецчасти.</p>
      <p>/БТА/</p>
    </article>
  </body>
</html>
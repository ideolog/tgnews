<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Messi-Griezmann-connexio-pendent_0_2336766417.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T21:31:48+00:00"/>
    <meta property="og:title" content="Messi-Griezmann: connexió pendent de connexió"/>
    <meta property="og:description" content="El davanter francès, suplent contra el Valladolid, busca un lloc de poder a l’ombra de la complicitat que l’argentí té amb Luis Suárez"/>
  </head>
  <body>
    <article>
      <h1>Messi-Griezmann: connexió pendent de connexió</h1>
      <h2>El davanter francès, suplent contra el Valladolid, busca un lloc de poder a l’ombra de la complicitat que l’argentí té amb Luis Suárez</h2>
      <address>
        <time datetime="2019-11-01T21:31:48+00:00">01 Nov 2019, 21:31</time>
      </address>
      <p>Passen 44 segons del minut 90. El partit ja fa estona que va i ve, té el to distès que permet un 5-1. La sensació general és que per poc que afini el Barça, el Valladolid rebrà el sisè gol. Rep Messi a la frontal de l’àrea, es treu de sobre tres defenses que li surten al pas i afronta la seva jugada estrella. Pot inventar-se una assistència a Suárez, situat més endins de l’àrea, pot perfilar-se per xutar amb rosca, pot conduir una mica més i regalar-li mig gol a Griezmann amb una passada oberta. Finalment, acaba allargant l’eslàlom i topa amb la defensa. Ocasió desaprofitada.</p>
      <p>L’acció pot entendre’s com la seqüència lògica d’un final de partit, com el desig de Messi d’arrodonir amb un hat-trick una nit en què se’l va veure fresc i encertat. Efectivament, tindria tot el sentit. Hi ha, però, una altra mirada de l’acció, que treu punta a la no passada a Griezmann i l’afegeix al llistat d’altres jugades en què l’exmatalasser sembla invisible per als atacants del Barça en una situació de gol potencial. “Griezmann i Messi no es porten malament, la relació acaba de començar, fa dos o tres mesos que estan junts i s’estan coneixent”, explicava Gerard Piqué dimecres a <i>El Larguero</i>. El que exposava el central és, senzillament, que la sinergia entre els dos tot just s’està construint i que és obvi que entre l’argentí i el francès no hi ha la connexió natural que Messi té amb Suárez, amb qui són “com germans, van junts a tot arreu”.</p>
      <figure>
        <a href="https://www.ara.cat/2019/11/02/esports/Messi-accio-individual-enlloc-Griezmann_2336776574_67084956_1500x831.jpg">
          <img src="https://www.ara.cat/2019/11/02/esports/Messi-accio-individual-enlloc-Griezmann_2336776574_67084956_1500x831.jpg"/>
        </a>
        <figcaption>Messi opta per l'acció individual enlloc d'obrir a Griezmann</figcaption>
      </figure>
      <p>Aquesta fraternitat entre l’uruguaià i Messi es fa evident amb xifres. En l’últim partit a la Champions, a Praga, Messi va passar 7 cops la pilota a Suárez i només un cop a Griezmann. Suárez va fer sis passades a Messi i només una al francès. Griezmann, de sis pilotes, en va passar dues a Suárez i quatre al 10. A Dortmund i davant l’Inter la proporció és similar, sobretot de Suárez a Messi. El 9 blaugrana deu tres dels vuit gols que ha marcat a una assistència de Messi (Inter, Eibar i Valladolid). Griezmann només ha rebut una passada letal de Messi. A la Lliga, l’esquema de passades és similar. A Ipurua, per exemple, Messi i Suárez es van fer 16 passades, mentre que amb Griezmann van connectar només cinc vegades.</p>
      <p>Cada acció mereixeria una anàlisi acurada, com ara quants cops estava Griezmann per davant de Messi quan l’argentí va decidir apostar per jugar amb algun altre company. Molts dies, sobretot a la Lliga, l’ex de l’Atlètic ha rebut al terç central, fruit de les triangulacions amb Arthur i Jordi Alba. Això explicaria que Messi preferís mantenir el joc al carril central i declinés una obertura a banda esquerra. Sobta, però, que quan hi ha tingut Ansu o Dembélé sí que hi hagi jugat més. Es pot entendre com una conseqüència de la mateixa necessitat del partit o de les característiques pures d’extrem dels dos, però la diferència crida l’atenció. El volum de joc que es carregava sobre Coutinho, que posicionalment imitava coses que se li veuen ara a Griezmann -anant endins, buscant xut o centrant- també era superior al d’aquests primers dies de convivència del nou trident.</p>
      <p>Valverde treu importància al debat i ho entén com a part del procés de l’equip, de la cerca del lloc ideal del 17. “Està entrant regularment en l’onze i ho seguirà fent si segueix complint les expectatives. No m’agrada parlar de discutibles i indiscutibles”, va valorar ahir el tècnic sobre el rol del francès . Mentrestant, se sobreanalitzen els somriures dels uns i els altres i es posa la lupa sobre l’estat d’ànim de l’exmatalasser, que no està especialment rialler. El que li passa pel cap a Griezmann és una incògnita. El que està clar és que no és Neymar. Malgrat que copiï part del rol que va tenir el brasiler a l’esquerra. Això ho han d’assumir les dues parts: el francès i el vestidor.</p>
    </article>
  </body>
</html>
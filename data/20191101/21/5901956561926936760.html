<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bizarno/clanek/poslovil-se-je-volnati-rekorder-235276"/>
    <meta property="og:site_name" content="Slovenske novice"/>
    <meta property="article:published_time" content="2019-11-01T21:06:00+00:00"/>
    <meta property="og:title" content="Poslovil se je volnati rekorder"/>
    <meta property="og:description" content="Pred štirimi leti so ga odkrili v divjini v okolici Canberre: bil je povsem sam, nadvse počasnih gibov, videti je bil nadvse upehan, skorajda obupan. Nič nenavadnega, saj je imel na plečih, no, ka..."/>
  </head>
  <body>
    <article>
      <h1>Poslovil se je volnati rekorder</h1>
      <h2>Z ovna Chrisa so pred štirimi leti postrigli neverjetnih 41 kilogramov volne. Živel je na farmi s 180 drugimi živalmi, veljal je za prijaznega in nežnega.</h2>
      <address><time datetime="2019-11-01T21:06:00+00:00">01 Nov 2019, 21:06</time> by <a rel="author">E. B.</a></address>
      <p>Pred štirimi leti so ga odkrili v divjini v okolici Canberre: bil je povsem sam, nadvse počasnih gibov, videti je bil nadvse upehan, skorajda obupan. Nič nenavadnega, saj je imel na plečih, no, kar vsepovsod, samo volno: tako zelo izdatno, da so je nazadnje natehtali 41,1 kilograma.</p>
      <blockquote>Našli so ga v divjini, ko je bil star šest let.</blockquote>
      <p>Čast, da je postrigel obilnega ovna in nagrmadil toliko volne, je doletela svetovnega prvaka na tem področju <b>Iana Elkinsa</b>, ki je odkrito priznal, da česa takšnega še ni doživel v svoji bogati, 35-letni karieri. Ker je bilo delo tako zahtevno, so mu pomagali štirje izurjeni pomočniki, po dolgotrajnem delu pa so bili nagrajeni z vpisom v Guinnessovo knjigo rekordov. Chris, kot so poimenovali ovna, je bil po njihovi oceni star šest let, torej ga toliko let ni nihče obril, kar je nevarno ogrožalo tudi njegovo zdravje. Da se to ne bi več ponovilo, so se za oskrbnike ponudila številna društva za varovanje zapuščenih živali in ovčje farme pa tudi številni posamezniki, ki bi se seveda z veseljem bahali, da je njihov varovanec rekorder zaradi svojega obilnega runa.<br/><br/>Dokler ni svet spoznal Chrisa, se je z laskavim nazivom kitila ovca Big Ben, ki so ji leta 2014 odstranili 29 kilogramov volne.<br/>Chrisa so nazadnje posvojili na farmi Little Oak Sanctuary, kjer je živel s še 180 nekoč brezdomnimi živalmi, tam pa je veljal za izjemno prijaznega in nežnega varovanca z nadvse prijazno dušo in velikim srcem. Ob smrti je bil star okoli 10 let, ocenjujejo, doživel je dokaj povprečno življenjsko dobo. »A za nas ni bil samo oven, ki je imel največ volne na svetu. Bil je veliko več ... Počivaj v miru, Chris!«</p>
      <figure>
        <img src="https://www.slovenskenovice.si/images/slike/2019/10/06/1458371.jpg"/>
        <figcaption>S takšnim bogastvom se je vpisal v Guinnessovo knjigo rekordov.</figcaption>
      </figure>
    </article>
  </body>
</html>
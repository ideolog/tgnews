<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/Euroleague/eb-news/eb_olympiacos/olympiakos-makampi-tel-aviv-65-90-mperdemenos-kai-talaipwrhmenos.5630857.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-01T21:27:00+00:00"/>
    <meta property="og:title" content="Ολυμπιακός - Μακάμπι Τελ Αβίβ 65-90: Μπερδεμένος και ταλαιπωρημένος"/>
    <meta property="og:description" content="Πολύ άσχημο βράδυ για τον Ολυμπιακό, που γνώρισε εντός έδρας συντριβή από τη Μακάμπι Τελ Αβίβ στην επιστροφή του Γιαννη Σφαιρόπουλου στου Στάδιο Ειρήνης και Φιλίας και έπεσε στο 2-4."/>
  </head>
  <body>
    <article>
      <h1>Ολυμπιακός - Μακάμπι Τελ Αβίβ 65-90: Μπερδεμένος και ταλαιπωρημένος</h1>
      <h2>Πολύ άσχημο βράδυ για τον Ολυμπιακό, που γνώρισε εντός έδρας συντριβή από τη Μακάμπι Τελ Αβίβ στην επιστροφή του Γιαννη Σφαιρόπουλου στου Στάδιο Ειρήνης και Φιλίας και έπεσε στο 2-4.</h2>
      <address><time datetime="2019-11-01T21:27:00+00:00">01 Nov 2019, 21:27</time> by <a rel="author">Χάρης Σταύρου</a></address>
      <p>Το βράδυ που <b><a href="https://www.sport24.gr/Basket/Euroleague/eb-news/eb_maccabi_tel_aviv/apothewsh-sto-sef-gia-ton-sfairopoylo-ton-timhse-h-kae-olympiakos.5630867.html">ο Γιάννης Σφαιρόπουλος γύρισε για πρώτη φορά ως αντίπαλος στο Στάδιο Ειρήνης και Φιλίας</a></b>, το βράδυ που οι Κουζμίνσκας - Ρούμπιτ - Μιλουτίνοβ έπαιξαν με γαστρεντερίτιδα κι ο Παπανικολάου έμεινε εκτός αγώνα εξαιτίας του τραυματισμού του στο γόνατο, το βράδυ που ο Τέιλορ Ρότσεστι κι ο Γούιλι Ριντ έκαναν το ντεμπούτο τους με τα ερυθρόλευκα, αυτό το βράδυ ο Ολυμπιακός γνώρισε βαριά εντός έδρας ήττα από τη Μακάμπι Τελ Αβίβ (65-90) για να πέσει στο 2-4 μετά από την έκτη αγωνιστική της EuroLeague 2019/20.</p>
      <p>Μπράντον Πολ και Γιώργος Πρίντεζης ήταν οι μόνοι που ξεχώρισαν, οι μόνοι που πάλεψαν με πείσμα και με συνέπεια, την ώρα που ο Σφαιρόπουλος είχε περισσότερες λύσεις και τους παίκτες του σε πολύ καλύτερη αγωνιστική κατάσταση. Ο Σκότι Γούιλμπεκιν, ο Όμρι Κάσπι κι ο Τάιλερ Ντόρσεϊ έκαναν τη δουλειά στο σκοράρισμα, ο Μπλακ, ο Χάντερ κι ο Έισι κέρδισαν τις περισσότερες μάχες με τον δυναμισμό τους και στο τέλος της βραδιάς είχε κερδίσει απλά ο καλύτερος. Για την ακρίβεια δεν είχε απλα κερδίσει, αλλά κατατροπωσει τον αντίπαλό του.</p>
      <p>
        <b>Ο MVP</b>
      </p>
      <p>Μεγάλο ματς από τον Τάιλερ Ντόρσεϊ μπροστά στο ελληνικό κοινό. Ο ομογενής γκαρντ ήταν ο πρώτος σκόρερ της αναμέτρησης με 19 πόντους από 3/6 δίποντα, 4/6 τρίποντα και 1/1 βολή, μάζεψε τέσσερα ριμπάουντ, μοίρασε τρεις ασίστ, έκλεψε δύο μπάλες και συγκέντρωσε 23 μοναδες στο σύστημα αξιολόγησης σε 23:28. Όλα αυτά, <b><a href="https://www.sport24.gr/Basket/Euroleague/eb-news/eb_maccabi_tel_aviv/sfairopoylos-gia-ntorsei-prepei-na-paiksei-kalutera-gia-na-parei-eykairies.5625394.html">μία εβδομάδα μετά από τις δηλώσεις του προπονητή του που τον πίεσε να προσπαθήσει περισσότερο για να κερδίσει έναν πιο σημαντικό ρόλο στο ροτέισον της Μακάμπι Τελ Αβίβ</a></b>.</p>
      <p>
        <b>ΤΑ ΣΤΑΤΙΣΤΙΚΑ ΠΟΥ ΞΕΧΩΡΙΣΑΝ</b>
      </p>
      <p>Με πέντε ασίστ και κανένα λάθος έκλεισε ο Ολυμπιακός το πρώτο δεκάλεπτο, μόλις τρία λάθη είχαν οι παίκτες του Κεμζούρα στο ημίχρονο. Και όμως βρίσκονταν πίσω στο σκορ εξαιτίας της αποτελεσματικότητας της Μακάμπι που επίσης ήταν προσεκτική και είχε 11 ασίστ για τέσσερα λάθη. Στο τέλος της βραδιάς οι γηπεδούχοι είχαν 6/21 τρίποντα, οι φιλοξενούμενοι 13/28 και τα υπόλοιπα είναι ιστορία...</p>
      <p>Αποκαρδιωτική εμφάνιση από τον Κέβιν Πάντερ που είχε 1/11 σουτ, δυο μέρες μετά την "οικονομική" του βραδιά στη Μόσχα. Προσπάθησε, αλλά δεν μπορούσε να βοηθήσει περισσότερο ο Τέιλορ Ρότσεστι που είχε κάνει μόλις δυο προπονήσεις με τη νέα του ομάδα, με αποτέλεσμα να γράψει πέντε λάθη, εκτός κλίματος ο Γουίλι Ριντ που αγωνίστηκε σε επίσημο ματς για πρώτη φορά μετά από εννέα μήνες, είδε τη Μακάμπι να τον "χτυπάει" στην άμυνα και είχε έξι άσχημα λεπτά στο ντεμπούτο του με τα ερυθρόλευκα.</p>
      <p>
        <b>Ο ΑΓΩΝΑΣ</b>
      </p>
      <p>Με τους Τσέρι, Σπανούλη, Πολ, Πρίντεζη, Μιλουτίνοβ άνοιξε το ματς ο Ολυμπιακός, που προηγήθηκε με 9-2, είχε ξανά ενθουσιασμό στο παιχνίδι του και έφθειρε τους παίκτες της Μακάμπι με γρήγορα φάουλ. Ο Σφαιρόπουλος πήρε το πρώτο του timeout πριν καν συμπληρωθούν τρία λεπτά αγώνα και από εκείνο το σημείο κι έπειτα η Μακάμπι έμοιαζε με... χιονοστιβάδα που παρέσυρε τα πάντα στο διάβα της.</p>
      <p>Η ομάδα του Τελ Αβίβ ισορρόπησε το ματς, πέρασε μπροστά στο 8' με βολές του Μπλακ, είδε τον Πολ να δέχεται τεχνική ποινή και τον Ντόρσεϊ να σκοράρει τρίποντο για το 17-21, έκλεισε το πρώτο δεκαλεπτο στο 21-24 και στις αρχές του δευτέρου πήγε και στο +8 (24-32) με τον Γουίλμπεκιν να παίρνει τη σκυτάλη. Οι Πειραιώτες πάλευαν να μείνουν κοντά, η ενέργεια των ψηλών της Μακάμπι έκανε όμως τη διαφορά και με τα timeout του Σφαιρόπουλου να αποδίδουν, οι Ισραηλινοί πήγαν στα αποδυτήρια με αέρα πέντε πόντων που θα μπορούσαν να είναι ακόμη περισσότεροι αν ο Πάντερ δεν μάζευε στο τέλος του πρώτου μέρος την κατάσταση.</p>
      <p>Με το τρίποντο του Πολ στο ξεκίνημα της τρίτης περιόδου το σερί του Ολυμπιακού έφτασε στο 8-0 (43-45), μέχρι να το σπάσουν ο Ζούσμαν με βολές κι ο Γουίλμπεκιν με τετράποντο για το 43-51. Οι Ισραηλινοί έδειξαν τρομερό χαρακτήρα και απάντησαν με νέο ξέσπασμα για το 50-59 όταν ο Σπανούλης τους απείλησε, με αποτέλεσμα να κόψουν τα πόδια των γηπεδούχων που από εκείνο το σημείο κι έπειτα δεν βρήκαν άλλες απαντήσεις στα προβλήματά τους. Ο Κεμζούρα έριξε στο ματς και τον Γουίλι Ριντ που "χτυπήθηκε" από τον Χάντερ, ο Έισι έβαλε τρίποντο για το 59-73 στο 32' και όσο κι αν οι Πειραιώτες ήθελαν, δεν μπορούσαν να κοιτάξουν στα μάτια τους αντιπάλους τους.</p>
      <p>Η Μακάμπι πήρε τελικά με άνεση το θετικό αποτέλεσμα, πήγε στο 4-2 και έριξε τον Ολυμπιακό στο 2-4, με τον Κεμζούρα να έχει πλέον μία εβδομάδα μπροστά του για να δουλέψει στις προπονήσεις, να ξεκουράσει τους παίκτες του και να παρουσιάσει κάτι ελκυστικότερο στην εντός έδρας αναμέτρηση της επόμενης Πέμπτης με την Αναντολού Εφές.</p>
      <p><b>Η ΠΡΟΣΕΛΕΥΣΗ</b>: 7863 θεατές πήγαν το βράδυ της Παρασκευής στο ΣΕΦ.</p>
      <p><b>ΟΙ ΔΙΑΙΤΗΤΕΣ</b>: Πέρεζ, Μπολτάουζερ, Ομπρκνέζεβιτς</p>
      <p><b>ΤΑ ΔΕΚΑΛΕΠΤΑ</b>: 21-24, 40-45, 56-68, 65-90</p>
      <p><b>ΟΛΥΜΠΙΑΚΟΣ</b> (Κεμζούρα): Πάντερ 4 (0/6 δίποντα, 1/5 τρίποντα), Ρότσεστι 4 (2/3 δίποντα, 0/1 τρίποντο, 1 ασίστ, 1 κλεψιμο, 5 λάθη σε 15:50), Πολ 12 (2/3 δίποντα, 2/6 τρίποντα, 2/4 βολές, 5 ριμπάουντ, 1 ασίστ, 1 κλέψιμο, 3 λάθη), Σπανούλης 8 (2/4 δίποντα, 1/4 τρίποντα, 1/3 βολές, 5 ασίστ), Τσέρι 4, Μιλουτίνοβ 3 (1/2 δίποντα, 1/2 βολές, 7 ριμπάουντ, 1 ασίστ, 1 κλέψιμο), Βεζένκοβ 2, Πρίντεζης 16 (6/13 δίποντα, 1/2 τρίποντα, 1/1 βολή, 4 ριμπάουντ), Κουζμίνσκας 6 (1), Ρούμπιτ 5 (4 ριμπάουντ), Ριντ 1</p>
      <p><b>ΜΑΚΑΜΠΙ</b> (Σφαιρόπουλος): Μπράιαντ 4 (5 ριμπάουντ, 3 ασίστ), Γουίλμπεκιν 19 (2/4 δίποντα, 4/9 τρίποντα, 3/5 βολές), Έισι 8 (1 τρίποντο, 8 ριμπάουντ), Χάντερ 8 (4/4 δίποντα, 5 ριμπάουντ), Κάσπι 9 (1 τρίποντο, 4 ριμπάουντ, 4 ασίστ), Ντόρσεϊ 19 (3/6 δίποντα, 4/6 τρίποντα, 1/1 βολή, 4 ριμπάουντ, 3 ασίστ, 2 κλεψίματα), Ντιμπαρτολομέο 4 (1), Γουόλτερς 10 (2), Κοέν 2, Μπλακ 4 (6 ριμπάουντ), Ζούσμαν 3</p>
      <p><b>Τα ομαδικά στατιστικά του Ολυμπιακού</b>: 18/41 δίποντα, 6/21 τρίποντα, 11/20 βολές, 26 ριμπάουντ (22 αμυντικα - 4 επιθετικά), 10 ασίστ, 5 κλεψίματα, 2 μπλοκ, 11 λάθη</p>
      <p><b>Τα ομαδικά στατιστικά της Μακάμπι</b>: 20/35 δίποντα, 13/28 τρίποντα, 11/17 βολές, 37 ριμπάουντ (31 αμυντικά - 6 επιθετικά), 19 ασίστ, 7 κλεψίματα, 3 μπλοκ, 10 λάθη</p>
      <p><b>Οι επόμενοι αγώνες των δύο ομάδων</b>: Ο Ολυμπιακός θα μείνει στην Ελλάδα για να υποδεχθεί την Αναντολού Εφές (7/11 στις 21:00), ενώ η Μακάμπι θα γυρίσει στο Τελ Αβίβ για να αντιμετωπίσει την Άλμπα Βερολίνου (7/11 στις 21:05).</p>
      <p>
        <i>
          <b>Photo Credits: Eurokinissi</b>
        </i>
      </p>
      <figure>
        <iframe src="https://www.youtube.com/embed/FABOy90kDyc" width="620" height="315" data-service="Youtube" scrolling="no"/>
      </figure>
    </article>
  </body>
</html>
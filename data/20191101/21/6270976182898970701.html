<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/01/makron-vyslovyv-nevdovolennya-ukrayinskymy-nelegalamy-mzs-vyklykalo-posla-frantsiyi/"/>
    <meta property="og:site_name" content="Рубрика"/>
    <meta property="article:published_time" content="2019-11-01T21:10:51+00:00"/>
    <meta property="og:title" content="Макрон висловив невдоволення українськими нелегалами. МЗС викликало посла Франції"/>
    <meta property="og:description" content="Президент Франції Еммануель Макрон, говорячи в інтерв’ю консервативному правому щотижневику Valeurs Actuelles про проблему незаконної міграції, згадав про українських нелегалів. Про це повідомляє “Європейська правда” з посиланням на видання Liberation, яке наводить цитати з інтерв’ю французького президента. Макрон сказав, що не проти квот та легальної економічної міграції в цілому для заповнень вакантних посад, при цьому згадавши про українців. […]"/>
  </head>
  <body>
    <article>
      <h1>Макрон висловив невдоволення українськими нелегалами. МЗС викликало посла Франції</h1>
      <address><time datetime="2019-11-01T21:10:51+00:00">01 Nov 2019, 21:10</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/06/2019-06-17T135807Z_685049880_RC1BB3A087A0_RTRMADP_3_FRANCE-UKRAINE-620x420.jpg"/>
      </figure>
      <p>Фото Reuters<br/><b><b>Президент Франції Еммануель Макрон, говорячи в інтерв’ю консервативному правому щотижневику Valeurs Actuelles про проблему незаконної міграції, згадав про українських нелегалів.</b></b></p>
      <p>Про це повідомляє <a href="https://www.eurointegration.com.ua/news/2019/11/1/7102520/">“Європейська правда”</a> з посиланням на видання Liberation, яке наводить цитати з інтерв’ю французького президента.</p>
      <p>Макрон сказав, що не проти квот та легальної економічної міграції в цілому для заповнень вакантних посад, при цьому згадавши про українців.</p>
      <p>“Я надаю перевагу, щоб приїжджали люди з Гвінеї чи Кот-д’Івуару, приїжджали легально, щоб робили цю роботу, аніж болгарським чи українським нелегальним каналам”, – сказав президент Франції.</p>
      <p>Французькі ЗМІ та оглядачі зазначають, що давши інтерв’ю журналу, який дехто називає ультраправим, та піднімаючи у ньому питання імміграції Макрон намагається консолідувати консервативний правий електорат.</p>
      <p>У Єлисейському палаці пояснили інтерв’ю Valeurs Actuelles бажанням президента “говорити з усіма французами, включаючи політичні поля, які є не зовсім його”.</p>
      <h3>Міністерство закордонних справ запросило посла Франції для надання пояснень з приводу висловлювань президента Еммануеля Макрона.</h3>
      <p>Про це йдеться у <a href="https://www.eurointegration.com.ua/news/2019/11/1/7102520/">коментарі</a> речниці відомства Катерини Зеленко.</p>
      <p>“У зв’язку з появою повідомлень в ЗМІ про слова, які приписуються президенту Франції Еммануелю Макрону, до МЗС був запрошений посол Франції в Україні для надання роз’яснень. Посол Франції відзначив, що претензій до громадян України, які подорожують Францією, у французької сторони немає. Відтак, слова Еммануеля Макрона, які стосувалися проблематики міграції та законного працевлаштування, були висмикнуті з контексту”, – йдеться в коментарі.</p>
      <p>Також зазначається, що сторони підтвердили, що між Києвом і Парижем існує повне розуміння і співробітництво в реалізації домовленостей про пересування громадян обох країн.</p>
    </article>
  </body>
</html>
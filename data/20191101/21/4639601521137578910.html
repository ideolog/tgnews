<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/01/sports/olympiakos-makampi-65-90/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-01T21:49:48+00:00"/>
    <meta property="og:title" content="Ολυμπιακός – Μακάμπι 65-90"/>
    <meta property="og:description" content="Ο Ολυμπιακός δεν μπόρεσε να ξεπεράσει τα προβλήματα που αντιμετώπισε το τελευταίο διήμερο και παραδόθηκε άνευ όρων στη Μακάμπι, θυμίζοντας το χειρότερο φετινό του πρόσωπο"/>
  </head>
  <body>
    <article>
      <h1>Ολυμπιακός – Μακάμπι 65-90</h1>
      <h2>Ο Ολυμπιακός δεν μπόρεσε να ξεπεράσει τα προβλήματα που αντιμετώπισε το τελευταίο διήμερο και παραδόθηκε άνευ όρων στη Μακάμπι, θυμίζοντας το χειρότερο φετινό του πρόσωπο</h2>
      <address><time datetime="2019-11-01T21:49:48+00:00">01 Nov 2019, 21:49</time> by <a rel="author">ΤοΒΗΜΑ Team</a></address>
      <p>Ο Ολυμπιακός θύμισε ξανά τον κακό του εαυτό. Ή καλύτερα, άφησε τον καλό του εαυτό στη Μόσχα. Και παρουσιάστηκε άνευρος, κακός, ασύνδετος και δίχως την παραμικρή συγκέντρωση κόντρα στη Μακάμπι Τελ Αβίβ. Με αποτέλεσμα να υποστεί τη συντριβή από τους Ισραηλινούς. Με το πολύ βαρύ 65-90.</p>
      <p>Δύο μέρες μετά την επιβλητική νίκη στην Μόσχα, ο Ολυμπιακός, ταλαιπωρημένος από την υπερπροσπάθεια με την ΤΣΣΚΑ, παραδόθηκε άνευ όρων στην Μακάμπι, χάνοντας με σκορ 65-90 στο ΣΕΦ για την 6η αγωνιστική της Ευρωλίγκας.</p>
      <p>
        <a href="https://www.in.gr/2019/11/01/greece/prosfygiko-apokalyptiko-reportaz-tou-bbc-stous-prosfygikous-kataylismous-tou-aigaiou/">Διαβάστε ακόμη : Προσφυγικό : Αποκαλυπτικό ρεπορτάζ του BBC στους προσφυγικούς καταυλισμούς του Αιγαίου</a>
      </p>
      <p>Η ομάδα του Γιάννη Σφαιρόπουλου, στην επιστροφή του στο γήπεδο που κατέκτησε δύο πρωταθλήματα Ελλάδας, ήταν ανώτερη σε όλη την διάρκεια της αναμέτρησης, είχε τον απόλυτο έλεγχο του ματς και δεν άφησε δευτερόλεπτο να την αμφισβητήσει ο αντίπαλός της. Μία δικαιότατη νίκη για την Μακάμπι Τελ Αβίβ, την ώρα που οι Ερυθρόλευκοι έδειχναν καταπονημένοι και ανήμποροι να αντιδράσουν στο εκπληκτικό μπάσκετ των Ισραηλινών.</p>
      <p>Ο Ολυμπιακός αγωνίστηκε με τους Κουζμίνσκας, Μιλουτίνοφ και Ρούμπιτ προερχόμενους από γαστρεντερίτιδα, με τον Κεστούτις Κεμζούρα να χρησιμοποιεί και τους Ριντ και Ρότσεστι. Οι δύο Αμερικανοί ήταν εκτός κλίματος ματς, με τον Αμερικανό γκαρντ να είναι πιο δραστήριος αλλά κακός στην άμυνα και τον πρώτο να είναι φιλότιμος αλλά ανέτοιμος.</p>
      <p>Πρώτος σκόρερ του Ολυμπιακού ο Γιώργος Πρίντεζης με 16 πόντους, ενώ τον ακολούθησε ο Μπράντον Πολ με 12. Οσο για τους νικητές, Ουίλμπεκιν και Ντόρσεϊ σταμάτησαν στους 19 πόντους.</p>
      <h3>Κουρασμένος και ασύνδετος</h3>
      <p>O Ολυμπιακός πέρασε στο ματς με τους Τσέρι, Σπανούλη, Πολ, Πρίντεζη και Μιλουτίνοφ και ξέφυγε με 7-2 έπειτα από το τρίποντο του αρχηγού του. Ο Πολ με το κλέψιμό του και το κάρφωμα ανάγκασε σε τάιμ άουτ τον Γιάννη Σφαιρόπουλο για να συμμαζέψει τα πράγματα. Και από ότι φαίνεται τα κατάφερε, αφού οι φιλοξενούμενοι πλησίασαν με τον Κάσπι στους 2 (11-9). Ο Πρίντεζης τροφοδοτήθηκε από τους συμπαίκτες του και ήταν ο λόγος για το 15-9 με 5 λεπτά για το δεκάλεπτο.</p>
      <p>Ο Σφαιρόπουλος ήξερε ακριβώς πώς να περιορίσει τον Σπανούλη, με τη Μακάμπι όχι απλά να πλησιάζει, αλλά και να περνάει με βολές του Μπλακ.</p>
      <p>Στην πρώτη του επιθετική προσπάθεια στα ερυθρόλευκα, ο Ρότσεστι ισοφάρισε σε 17-17, ένα τετράποντο όμως των Ισραηλινών έφεραν το +4 (17-21) για τους φιλοξενούμενους, που έκλεισαν το δεκάλεπτο όντας μπροστά με τρεις πόντους (21-24).</p>
      <p>Το σχήμα με τους Κουζμίνσκας και Βεζένκοφ (αλλά και τον Ρότσεστι ) ήταν αργό, η Μακάμπι το εκμεταλλεύτηκε και με εντυπωσιακό κάρφωμα του Έισι έφτασε το ματς στο 22-29. Οι περιστροφές των Ερυθρόλευκων ήταν κακές, ο Ουίλμπεκιν έμεινε ολομόναχος και τους «τιμώρησε» για το 24-32, με τον Κεμζούρα να φωνάζει εσπευσμένα τάιμ άουτ. Ένα μικρό 4-0 ήταν λόγος αισιοδοξίας για την ομάδα του Πειραιά, αλλά τα λάθη κόστιζαν και με το παραπάνω.</p>
      <p>Ο Ουίλμπεκιν πέτυχε το τρίποντο για το 30-38, η Μακάμπι πέρασε με 10, με τον Σπανούλη πάντως με ντράιβ να διαμορφώνει το 32-40. Παρά το 34-40 του Πολ, το συγκρότημα του Σφαιρόπουλου ήλεγχε απόλυτα το ματς με τον Ολυμπιακό να σπαταλάει και βολές και τον Κοέν να καρφώνει για το 35-45!</p>
      <p>Το μοναδικό που κατάφεραν οι Πειραιώτες ήταν να μπουν στο ημίχρονο όντας πίσω με 5 πόντους.</p>
      <h3>Μπερδεμένος Ολυμπιακός, ανώτερη η Μακάμπι</h3>
      <p>Επιστρέφοντας στο ματς, ο Πολ αρχικά πέτυχε το 43-45, όμως με φάουλ έδωσε την ευκαιρία στον Ζούσμαν να σκοράρει με βολές. Το τρίποντο και φάουλ του Ουίλμπεκιν και το δίποντο του Πρίντεζη έκαναν το 45-51, με την Μακάμπι να μην αλλάζει το παιχνίδι της ούτε στιγμή. Ένα ακόμα τρίποντο του Πολ και το ντράιβ του Σπανούλη για το 50-53, η ποιότητα του Κάσπι και το ελεύθερο τρίποντο του Ουόλτερς ανάγκασαν σε νέο τάιμ άουτ τον Κεμζούρα σε νέο τάιμ άουτ με το σκορ στο 50-59.</p>
      <p>Ο Πρίντεζης έκανε το 51-62 χωρίς να υπάρχει διάρκεια όμως στο αμυντικό κομμάτι, με τον Ντι Μπαρτολομέο να εκθέτει τον Ρότσεστι για το 52-64. Η εικόνα του Ολυμπιακού ήταν κακή. Η επιλογή του Κεμζούρα να βάλει στην ίδια πεντάδα τους Ρότσεστι και Ριντ περισσότερο μπέρδεψε την ομάδα του, με το 56-68 να είναι πιο εύκολο από ότι έδειχνε.</p>
      <p>Η Μακάμπι ήταν το αδιαφιλονίκητο φαβορί για τη νίκη και τα πειράματα του προπονητή των Ερυθρόλευκων δεν έφερναν αποτελέσματα. Ο Κουζμίνσκας μείωσε σε 59-70 με τρίποντο, ο Έισι απάντησε απευθείας με το ΣΕΦ να γέρνει από την μία μεριά και τη νίκη να έχει «κλειδωθεί» και ας απέμεναν 6:30 λεπτά.</p>
      <p>Η κατηφόρα συνεχίστηκε στο φαληρικό κλειστό, η Μακάμπι με ντράιβ του Ντόρσεϊ προηγήθηκε με 18 πόντους (61-79), με τους Ισραηλινούς να θριαμβεύουν σε κάθε μεριά του παρκέ και να διαλύουν τους Πειραιώτες μέσα στο σπίτι τους.</p>
      <p>Ο Πρίντεζης πέτυχε το τρίποντο-φάουλ για το 65-81, αλλά ο Ουίλμπεκιν δεν σταμάτησε και έστειλε την διαφορά στους 22 (65-87). Το τελικό σκορ μιλάει από μόνο του, με την ομάδα του Σφαιρόπουλου αν παραδίδει μαθήματα μπάσκετ στο ΣΕΦ και να περνάει χωρίς ουσιαστικά να νιώσει αντίσταση από τους Ερυθρόλευκους.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>
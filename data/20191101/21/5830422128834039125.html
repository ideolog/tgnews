<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/138326/%D9%85%D8%AD%D8%AA%D9%85%D9%84%E2%80%8C%D8%AA%D8%B1%DB%8C%D9%86-%D8%B3%D9%86%D8%A7%D8%B1%DB%8C%D9%88-%D8%B4%D8%A7%D8%AE%D8%B5-%D8%8C-%D9%81%D8%B1%D9%88%D8%B4-%DA%86%D9%86%D8%AF-%D8%B5%D9%86%D8%B9%D8%AA-%D9%88-%D8%A7%D8%AB%D8%B1-%D9%85%D8%AD%D8%A7%D8%B3%D8%A8%D9%87-%D9%82%DB%8C%D9%85%D8%AA-%D9%87%D8%A7%DB%8C-%D8%AC%D8%AF%DB%8C%D8%AF-%D8%AF%D9%84%D8%A7%D8%B1"/>
    <meta property="og:site_name" content="boursepress.ir"/>
    <meta property="article:published_time" content="2019-11-01T21:42:00+00:00"/>
    <meta property="og:title" content="محتمل‌ترین سناریو شاخص ، فروش چند صنعت و اثر محاسبه قیمت های جدید دلار"/>
    <meta property="og:description" content="یک کارشناس با ارزیابی محتمل‌ترین سناریو شاخص، فروش ماهانه شرکت هایی از چند صنعت و اثر محاسبه قیمت های جدید دلار بر سودآوری شرکت‌ها و کاهش احتمالی نرخ بهره آمریکا را بررسی کرد."/>
  </head>
  <body>
    <article>
      <h1>محتمل‌ترین سناریو شاخص ، فروش چند صنعت و اثر محاسبه قیمت های جدید دلار</h1>
      <h2>ارزیابی کارشناس بازار سرمایه از :</h2>
      <address>
        <time datetime="2019-11-01T21:42:00+00:00">01 Nov 2019, 21:42</time>
      </address>
      <p>
        <i>یک کارشناس با ارزیابی محتمل‌ترین سناریو شاخص، فروش ماهانه شرکت هایی از چند صنعت و اثر محاسبه قیمت های جدید دلار بر سودآوری شرکت‌ها و کاهش احتمالی نرخ بهره آمریکا را بررسی کرد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، شروین شهریاری با انتشار مطلبی با عنوان "خداحافظی بورس با رفتار توده‌ای" و بررسی آخرین وضعیت شاخص در دنیای اقتصاد اعلام کرد: پس از سه افت هفتگی متوالی در نهایت ریزش‌های ممتد سهام متوقف شد و به نظر می‌رسد رفتارهای توده‌وار بورس تهران که سهام را یکپارچه مثبت یا یک‌دست منفی می‌کرد حداقل در کوتاه‌مدت، شانس کمی برای تکرار داشته باشد. روندی که در کاهش حجم معاملات و صف‌نشینی بورس‌بازان نیز قابل رصد است.</p>
      <p>بر این اساس، فارغ از نوساناتی که ممکن است گروه‌های مختلف تجربه کنند، حرکت شاخص بورس در بازه‌ای محدود، محتمل‌ترین سناریو ارزیابی می‌شود. ترکیب چشم انداز متغیرهای بنیادی شامل نرخ ارز و قیمت‌های جهانی با تحلیل‌های نموداری حکایت از آن دارد که لااقل در سطح شاخص، انتظار احیای مجدد فضای رونق یکپارچه همانند شرایط قبل از نیمه مهرماه ضعیف است. وضعیتی که کماکان سناریوی نوسانات مکرر و حاکمیت فضای انتظار در کوتاه‌مدت را از سایر پیش‌بینی‌ها محتمل‌تر می‌کند.  به عبارت دقیق‌تر، رفتارهای توده‌ای که به‌طور دسته‌جمعی سهام را سبز پوش کند وضعیتی است که احتمال وقوع آن پایین است.</p>
      <p>
        <b>بررسی فروش شرکت هایی از چند صنعت </b>
      </p>
      <p>پس از پایان فصل انتشار صورت‌های مالی سه ماهه تابستان ، نوبت به گزارش‌های عملکرد تولید و فروش ماه نخست پاییز رسید که توسط شرکت‌ها روی سامانه کدال بارگذاری شد.</p>
      <p>برآیند اطلاعات منتشره فعلی حاکی از آن است که در شرکت‌های بزرگ و کالامحور در گروه <b>فلزات اساسی </b>به ویژه فولاد و مس تحول عمده‌ای اتفاق نیفتاده و در بعضی موارد هم نشانه‌های افت قیمت‌های فروش و نیز تا حدی افت تولید نسبت به متوسط نیمه نخست سال عیان شده است.</p>
      <p>در صنعت پیشتاز <b>دارو</b> اما کماکان روند رو به رشد حجم تولید و فروش به چشم می‌خورد که عمدتا ناشی از برخورداری این صنعت از یارانه ارزی در واردات مواد اولیه است. با این حال، رشد بی‌محابای قیمت این سهام در شمار عمده‌ای ازاین شرکت‌ها از ابتدای سال به اندازه‌ای بوده که به‌رغم گزارش‌های مطلوب، جذابیت خاصی برای سرمایه‌گذاران بنیادی ایجاد نمی‌کند.</p>
      <p><b>سیمانی‌ها </b>نیز شرایط مشابهی دارند با این تفاوت که با ورود به فصل سرما و کاهش تقاضا ناشی از رکود فعالیت‌های زیرساختی، احتمالا عملکرد خوب مهرماه این شرکت‌ها قابل تعمیم به مدت باقی مانده تا پایان سال نخواهد بود.</p>
      <p>در صنعت <b>سرب و روی</b> اما گزارش‌های ماهانه جالب نبود و اکثر فعالان این صنعت، افت تولید و فروش نسبت به ماه گذشته را به اطلاع سهامداران رساندند. در رویدادی نادر، شرکت کالسیمین اعلام کرد بیش از یک‌سوم محصول فروخته شده صادراتی از ابتدای سال به دلیل مشکلات ناشی از مبادلات به انبار باز گردانده شده است. شرایطی که اهمیت توجه به ریسک‌های سیستماتیک در فعالیت صادرکنندگان در موقعیت کنونی را به سرمایه‌گذاران یادآور می‌شود.</p>
      <p>در بزرگ‌ترین صنعت بازار سرمایه یعنی <b>پتروشیمی</b> هنوز بخشی از شرکت‌ها عملکرد خود را منتشر نکرده‌اند اما در مورد سایرین، حجم تولید و فروش کمابیش مشابه شهریورماه است هر چند در برخی محصولات مانند اوره، پروپیلن، پی وی سی و پلی پروپیلن بعضا افت‌های قیمتی مهمی به چشم می‌خورد.</p>
      <p>درمجموع، گزارش‌های عملکرد مهرماه شرکت‌ها عمدتا تحت تاثیر ثبات نرخ ارز و رکود نسبی تقاضا قرار داشته است. وضعیتی که در صورت تداوم با توجه به شتاب‌گیری رشد هزینه‌ها، انتظار عملکرد بهتری را در بخش مهمی از صنایع بورسی در نیمه دوم سال نسبت به نیمه اول پیش‌روی سرمایه‌گذاران نمی‌نهد.</p>
      <p><b>محاسبه قیمت های جدید دلار بر سودآوری شرکت‌ها</b> مهم‌ترین عامل تاثیرگذار در فضای سودآوری شرکت‌های بورسی در ۱۸ ماه اخیر نوسانات نرخ ارز بوده است. این متغیر کلیدی در بازار آزاد در سال جاری یکسره بر مدار منفی حرکت کرده و تقریبا ۲۰ درصد از ارزش خود را از دست داده است.</p>
      <p>در سامانه نیما نیز که مبنای قیمت‌گذاری محصولات برخی شرکت‌ها در بورس کالا و تسعیر ارز صادرکنندگان بوده هم پس از یک جهش اولیه در فصل بهار از محدوده ۹هزار تومان تا مرز ۱۲ هزار تومان در اواخر خرداد در ماه‌های بعدی مجددا مسیر کاهشی را پیموده و در حال حاضر به سطح ۱۰۷۰۰ تومان به ازای هر دلار نزدیک شده است.</p>
      <p>در بازار آزاد نیز قیمت‌ها در هفته گذشته به کف سال ۹۸ نزدیک شد و تا نزدیک مرز روانی۱۱هزار تومان پایین رفت. با وجود انتظارات مبنی بر تداوم روند کاهشی، تحولات هفته جاری گویای آن است که قیمت‌ها از کف مزبور کمی بالا آمده است. از دیدگاه کلان نیز باید به تداوم رشد نقدینگی از یکسو و محدودیت‌های ناشی از تحریم و فروش نفت از سوی دیگر و نزدیکی به فصل اوج‌گیری تقاضای واردات قبل از پایان سال میلادی عنایت داشت.</p>
      <p>براین اساس هرچند با توجه به مدیریت مطلوب بانک مرکزی، احتمال رشد پردامنه نرخ ارز در کوتاه‌مدت اندک است اما تداوم تقویت ریال نیز با چالش‌هایی مواجه است. از این رو تحلیلگران و سرمایه‌گذاران در بازار سهام احتمالا می‌توانند در مدل‌های ارزیابی آتی از سودآوری شرکت‌ها، نرخ‌های کنونی ارز با شیب صعودی ملایم را به‌عنوان فرض پایه در محاسبات خود مدنظر قرار دهند.</p>
      <p>
        <b>اثر کاهش احتمالی نرخ بهره آمریکا بر بازارهای جهانی و سرمایه‌گذاران بورس کالا‌ محور تهران</b>
      </p>
      <p>هنوز نتیجه نشست بانک مرکزی آمریکا درخصوص نرخ بهره بین بانکی مشخص نشده اما به احتمال زیاد بر اساس پیش‌بینی اکثریت تحلیلگران این نهاد برای سومین نوبت متوالی در سال جاری نرخ بهره را ربع واحد درصد دیگر کاهش داده و به محدوده ۵/ ۱ درصد رسانده است.</p>
      <p>این درحالی است که در نشست قبلی بر اساس نظرسنجی از اعضای تصمیم‌ساز بانک مرکزی، اکثریت آنها بر عدم کاهش بهره تا پایان سال آینده میلادی تاکید داشتند! این تعارض به خوبی گویای آن است که سیاست‌گذاران پولی در شرایط فعلی بیش از هر زمان دیگری تحت تاثیر انتظارات فعالان بازارهای مالی در تصمیم‌گیری خود قرار می‌گیرند.</p>
      <p>براین اساس معاملات آتی نشان می‌دهد فعالان بازار انتظار دو مرحله کاهش بهره دیگر تا پایان سال ۲۰۲۰ را دارند که در صورت وقوع این متغیر کلیدی را به مرز یک درصد هدایت می‌کند.</p>
      <p>در این میان، برخی تحلیلگران حتی پیش‌بینی جسورانه‌تری مبنی بر کاهش بهره به محدوده صفر درصد را در همین بازه زمانی مطرح کرده‌اند. علاوه بر این، فدرال رزرو برای نخستین بار در پنج سال گذشته در ماه قبل اقدام به خرید اوراق قرضه دولتی و تزریق منابع به بازار بین بانکی در ابعاد بسیار بزرگ ۲۰۰ میلیارد دلار (بیش از ۵ درصد کل ترازنامه بانک مرکزی) با توجیه تسهیل اعتبار در بازار بین بانکی و بسیاری از تحلیلگران را شگفت‌زده کرد.</p>
      <p>به این ترتیب برآیند حرکت بانک مرکزی آمریکا به همراه دو رقیب اروپایی و ژاپنی با شتاب زیادی به سمت سیاست‌های پولی انبساطی معطوف شده است. رویکردی که هر چند می‌تواند رکود محتمل اقتصادی پیش‌رو را تا حدی به تاخیر بیندازد اما ابزارهای مرسوم سیاست‌گذاران برای رهایی از رکود در زمان وقوع را محدودتر از قبل می‌سازد.</p>
      <p>به هرحال پیامد محتمل مسیر فعلی درسطح بازارهای جهانی عبارت از حفظ فضای آرامش و ثبات در کوتاه‌مدت خواهد بود.شرایطی که برای سرمایه‌گذاران بورس کالا‌ محور تهران نیز از منظر کنترل ریسک‌های کاهشی در قیمت جهانی مواد خام مطلوب تلقی می‌شود.</p>
      <p>انتهای پیام</p>
      <p>انتهای پیام</p>
    </article>
  </body>
</html>
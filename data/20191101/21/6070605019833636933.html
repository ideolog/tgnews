<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/ultim-AX-Mila-castiga-Barca_0_2336766441.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T21:40:44+00:00"/>
    <meta property="og:title" content="Un gran últim quart de l’AX Milà castiga el Barça (83-70)"/>
    <meta property="og:description" content="Els blaugranes perden la condició d'invictes contra el conjunt de Messina i Davies es lesiona"/>
  </head>
  <body>
    <article>
      <h1>Un gran últim quart de l’AX Milà castiga el Barça (83-70)</h1>
      <h2>Els blaugranes perden la condició d'invictes contra el conjunt de Messina i Davies es lesiona</h2>
      <address>
        <time datetime="2019-11-01T21:40:44+00:00">01 Nov 2019, 21:40</time>
      </address>
      <p>El Barça arribava a Milà com l’únic equip invicte de l’Eurolliga, una condició que va perdre a mans d’un AX Milà que va brillar en un últim quart fantàstic en què als blaugranes se’ls van acabar les piles (83-70). Sergio Rodríguez (17 punts i 20 de valoració), Scola (14 pts. i 22 de valoració) i Micov (16 pts. i 22 de valoració) van brillar per l’equip de Messina. L’AX Milà va fer el doble (14) de triples que els blaugranes, que van lamentar la lesió de Brandon Davies al final.</p>
      <p>A l’últim quart tot es va complicar pel Barça, que havia començat el partit molt seriós, amb una bona defensa (els italians van tardar gairebé 5 minuts a anotar). Davies (14 de valoració) va sobresortir al primer període amb 11 punts. Els de Pesic deixaven millors sensacions que els locals, però la manca d’encert blaugrana en els triples mantenia viu un agressiu AX Milà. Al segon quart els blaugranes van arribar a tenir diferències de +9 al marcador en dues ocasions, però tot es va ajustar quan Rodríguez va començar a entrar en acció. Mirotic (13 de valoració) va tardar molt a començar a anotar: fins a l’últim minut del segon període no va encistellar. L’AX Milà va sortir molt endollat després del descans, i una lleugera millora en els triples i la defensa van mantenir Barça per davant al marcador abans de l’últim període (52-58). Els jugadors franquícia de l’AX Milà -Rodríguez, Scola, Micov- van fer un pas endavant en un últim quart brillant, mentre que els blaugranes només van anotar 12 punts. Un final fosc que va suposar la primera derrota pel Barça, que ja no lidera en solitari.</p>
      <h3>Visita del Montakit Fuenlabrada</h3>
      <p>El Barça torna a competir demà, amb la visita del Montakit Fuenlabrada al Palau (20 h, Movistar Deportes). La Penya rep, també demà, el Monbus Obradoiro (12.30 h, Movistar Deportes 1), mentre que el Baxi Manresa rep avui el Retabet Bilbao Basket (18 h, Movistar Deportes 2).</p>
    </article>
  </body>
</html>
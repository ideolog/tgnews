<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/681731/video-ntokoumento-kare-kare-i-efodos-ton-komanto-tou-limenikou-se"/>
    <meta property="og:site_name" content="enikos.gr"/>
    <meta property="article:published_time" content="2019-11-01T21:41:00+00:00"/>
    <meta property="og:title" content="Βίντεο ντοκουμέντο - Καρέ καρέ η έφοδος των κομάντο του Λιμενικού σε εργαστήριο πλαστών διαβατηρίων"/>
    <meta property="og:description" content="Πολυμελή σπείρα έκδοσης πλαστών εγγράφων και διαβατηρίων εξάρθρωσε την Πέμπτη..."/>
  </head>
  <body>
    <article>
      <h1>Βίντεο ντοκουμέντο - Καρέ καρέ η έφοδος των κομάντο του Λιμενικού σε εργαστήριο πλαστών διαβατηρίων</h1>
      <address>
        <time datetime="2019-11-01T21:41:00+00:00">01 Nov 2019, 21:41</time>
      </address>
      <p>Πολυμελή σπείρα έκδοσης πλαστών εγγράφων και διαβατηρίων εξάρθρωσε την Πέμπτη κλιμάκιο της Ομάδας Ειδικών Αποστολών του <a href="https://www.enikos.gr/society/680069/o-ekprosopos-tou-limenikou-gia-tin-tragodia-stin-ko-to-dystychima">Κεντρικού Λιμεναρχείου Πειραιά </a>σε τρεις διαδοχικές επιχειρήσεις που πραγματοποιήθηκαν στο Μεταξουργείο, στην Πατησίων και στην Καλλιθέα.</p>
      <p>Έπειτα από αξιοποίηση πληροφοριών της Λιμενικής Αρχής Καλύμνου και σε συνεργασία με τη Διεύθυνση Ασφάλειας και Προστασίας Θαλασσίων Συνόρων, στελέχη του Λιμενικού εντόπισαν και συνέλαβαν στο πλαίσιο οργανωμένης επιχείρησης που έλαβε χώρα στην Αθήνα συνολικά έξι αλλοδαπούς, οι οποίοι προμήθευαν πλαστά ταξιδιωτικά έγγραφα σε υπηκόους τρίτων χωρών έναντι χρηματικής αμοιβής.</p>
      <p>Συγκεκριμένα, μετά από έρευνα που πραγματοποιήθηκε στη περιοχή του Μεταξουργείου, στην οικία ενός εκ των συλληφθέντων, ο οποίος αναζητούνταν με ένταλμα σύλληψης ως φερόμενος εγκέφαλος οργάνωσης που προμήθευε πλαστά έγγραφα σε νησιά Αν. Αιγαίου, κατασχέθηκαν από τις Υπηρεσίες Ασφαλείας του ΛΣ-ΕΛ.ΑΚΤ πληθώρα πλαστών και κλεμμένων ταξιδιωτικών εγγράφων (ταυτότητες και διαβατήρια διαφόρων χωρών), 12 κινητά τηλέφωνα, τα οποία φαίνεται να χρησιμοποιούσε το κύκλωμα για τις παράνομες αγοροπωλησίες, καθώς και μικροποσότητα ναρκωτικών ουσιών.</p>
      <p>Σε παράλληλη επιχείρηση, συνελήφθη εντός της οικίας του, άλλος αλλοδαπός, στην περιοχή των Πατησίων, ο οποίος κατασκεύαζε πλαστά ταξιδιωτικά έγγραφα καθώς και έγγραφα του δημοσίου, ενώ εντοπίστηκαν και κατασχέθηκαν πλαστά και κλεμμένα ταξιδιωτικά έγγραφα, καθώς και εξοπλισμός, ο οποίος χρησιμοποιούταν για τη δημιουργία και εκτύπωση αυτών.</p>
      <p>Οι έξι συλληφθέντες πρόκειται να παρουσιαστούν ενώπιον αρμόδιας Εισαγγελικής Αρχής, ενώ προανάκριση διενεργείται από την Λιμενική Αρχή της Καλύμνου σε συνεργασία με το Κεντρικό Λιμεναρχείο Πειραιά και υπό το συντονισμό της Διεύθυνσης Ασφάλειας και Προστασίας Θαλασσίων Συνόρων.</p>
      <p>Στο πλαίσιο των ίδιων πληροφοριών, σε άλλη παράλληλη επιχείρηση σε κατάστημα υγειονομικού ενδιαφέροντος, το οποίο χρησιμοποιούνταν από το κύκλωμα για την αγοραπωλησία των πλαστών εγγραφών, στη περιοχή των Αχαρνών συνελήφθησαν εννέα ακόμα άτομα, για τα οποία κινήθηκε η διαδικασία της διοικητικής απέλασης από το Κ.Λ. Πειραιά, καθώς οι επτά από αυτούς στερούνταν νομιμοποιητικών έγγραφων ενώ οι δύο κατείχαν πλαστά έγγραφα.</p>
      <p>Δείτε το βίντεο από την επιχείρηση του Λιμενικού:</p>
      <figure>
        <iframe src="https://www.youtube.com/embed/8_q5bVkchEw" width="640" height="360" data-service="Youtube" scrolling="no"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/society/681422/exarthrothike-megalo-kykloma-narkotikon-ekryvan-tin-kokani-se-tap%0A%20%20%20%20%0A"/>
        <a href="http://www.enikos.gr/society/681296/megali-astynomiki-epicheirisi-sto-kentro-tis-thessalonikis-dekade%0A%20%20%20%20%0A"/>
        <a href="http://www.enikos.gr/society/680961/diasosi-116-metanaston-se-alexandroupoli-farmakonisi-kai-samo%0A%20%20%20%20%0A"/>
        <a href="http://www.enikos.gr/society/680379/diasosi-36-metanaston-sti-chio%0A%20%20%20%20%0A"/>
        <a href="http://www.enikos.gr/society/680207/pano-apo-210000-evro-i-leia-tis-speiras-pou-boukare-me-klemmena-a%0A%20%20%20%20%0A"/>
        <a href="http://www.enikos.gr/society/680141/sta-cheria-tis-elas-i-speira-pou-boukare-me-aftokinita-se-katasti%0A%20%20%20%20%0A"/>
        <a href="http://www.enikos.gr/society/680069/o-ekprosopos-tou-limenikou-gia-tin-tragodia-stin-ko-to-dystychima%0A%20%20%20%20%0A"/>
        <a href="http://www.enikos.gr/society/679984/nees-plirofories-gia-ti-sygkrousi-skafous-tou-limenikou-me-lemvo-%0A%20%20%20%20%0A"/>
        <a href="http://www.enikos.gr/society/679945/sygkrousi-skafous-tou-limenikou-me-lemvo-perisynelegisan-32-atoma%0A%20%20%20%20%0A"/>
      </related>
    </article>
  </body>
</html>
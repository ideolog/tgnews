<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/crime/news/teenager-kidnapped-and-got-sexual-abuse-by-6-people"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-01T21:10:00+00:00"/>
    <meta property="og:title" content="പതിനേഴുകാരനെ ആറംഗ സംഘം തട്ടിക്കൊണ്ടുപോയി ഓടുന്ന കാറില്‍ വെച്ച്‌ ലൈംഗികമായി പീഡിപ്പിച്ചു"/>
    <meta property="og:description" content="കൊല്‍ക്കത്ത: പതിനേഴുകാരനെ ആറ് പേര്‍ ചേര്‍ന്ന് തട്ടിക്കൊണ്ടുപോയി ഓടുന്ന കാറില്‍ വെച്ച്‌ അതി ക്രൂരമായ പ്രകൃതിവിരുദ്ധ പീഡനത്തിനിരയാക്കി. പീഡനത്തിനു ശേഷം അയാളുടെ കയ്യില്‍ നിന്നും 17,000 രൂപയും വെള്ളി മാലയും അക്രമികള്‍ തട്ടിയെടുത്തു. സംഭവത്തില്‍..."/>
  </head>
  <body>
    <article>
      <h1>പതിനേഴുകാരനെ ആറംഗ സംഘം തട്ടിക്കൊണ്ടുപോയി ഓടുന്ന കാറില്‍ വെച്ച്‌ ലൈംഗികമായി പീഡിപ്പിച്ചു</h1>
      <address><time datetime="2019-11-01T21:10:00+00:00">01 Nov 2019, 21:10</time> by <a rel="author" href="http://anweshanam.com/author/sreehari" target="_blank">Sreehari</a></address>
      <p>കൊല്‍ക്കത്ത: പതിനേഴുകാരനെ ആറ് പേര്‍ ചേര്‍ന്ന് തട്ടിക്കൊണ്ടുപോയി ഓടുന്ന കാറില്‍ വെച്ച്‌ അതി ക്രൂരമായ പ്രകൃതിവിരുദ്ധ പീഡനത്തിനിരയാക്കി. പീഡനത്തിനു ശേഷം അയാളുടെ കയ്യില്‍ നിന്നും 17,000 രൂപയും വെള്ളി മാലയും അക്രമികള്‍ തട്ടിയെടുത്തു. സംഭവത്തില്‍ ഒരാളെ പോലീസ് അറസ്റ്റ് ചെയ്തു. മറ്റുള്ളവര്‍ ഓടിരക്ഷപ്പെട്ടതായി മുതിര്‍ന്ന പോലീസ് ഉദ്യോഗസ്ഥന്‍ പറഞ്ഞു. </p>
      <p>ഖിദ്ദേര്‍പൂര്‍ എന്ന സ്ഥലത്ത് തിങ്കളാഴ്ച രാത്രി ജോലി കഴിഞ്ഞ് ചെറുപ്പക്കാരന്‍ വീട്ടിലേക്ക് മടങ്ങുന്നതിനിടെയാണ് സംഭവം നടന്നത്. വാഹനത്തിലേക്ക് ബലമായികയറ്റിയ സംഘം കുട്ടിയെ ഓടുന്ന വാഹനത്തില്‍ വെച്ച്‌ പ്രകൃതിവിരുദ്ധ പീഡനത്തിനും ഇരയാക്കി. തുടര്‍ന്ന് അവശനായ കുട്ടിയെ റോഡില്‍ ഉപേക്ഷിക്കുകയായിരുന്നു.</p>
      <p>ആറ് പ്രതികളും ഇരയെ പരിചയമുള്ളവരാണ്. അവര്‍ ഓടിച്ച വാഹനത്തിനുള്ളില്‍ വെച്ച്‌ ക്രൂരമായ ലൈംഗിക പീഡനത്തിന് ഇരയാക്കുകയായിരുന്നു.<br/>പീഡനം ഒരു മണിക്കൂറിലേറെ തുടര്‍ന്നതായും തുടര്‍ന്ന് വാഹനത്തില്‍ നിന്ന് പുറത്തേക്ക് തള്ളിയിട്ടതായും ഇര ആരോപിച്ചു. അടുത്തുള്ള ഒരു നഴ്സിംഗ് ഹോമിലെ ഡോക്ടര്‍ പീഡനം സ്ഥിരീകരിച്ചു. അവശനായ ചെറുപ്പക്കാരന്റെ രഹസ്യ ഭാഗത്ത് ഉള്‍പ്പെടെ ശരീരത്തിന്റെ വിവിധ ഭാഗങ്ങളില്‍ നിരവധി ആഴത്തിലുള്ള മുറിവുകളും ഉണ്ടായിരുന്നു.</p>
      <p>സംഭവത്തില്‍ മറ്റു പ്രതികള്‍ക്കായുള്ള അന്വേഷണം ഊര്‍ജിതമാക്കിയതായി പോലീസ് പറഞ്ഞു.</p>
    </article>
  </body>
</html>
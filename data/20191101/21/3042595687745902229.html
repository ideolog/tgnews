<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/nekter-straffskyld---igjen/71775169"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T21:20:14+00:00"/>
    <meta property="og:title" content="Nekter straff­skyld - igjen"/>
    <meta property="og:description" content="Lori Loughlin og ektemannen risikerer opptil 45 år i fengsel dersom de blir funnet skyldige."/>
  </head>
  <body>
    <article>
      <h1>Nekter straff­skyld - igjen</h1>
      <h2>Lori Loughlin og ektemannen risikerer opptil 45 år i fengsel dersom de blir funnet skyldige.</h2>
      <address><time datetime="2019-11-01T21:20:14+00:00">01 Nov 2019, 21:20</time> by <a rel="author">Vilde Holta Røssland</a></address>
      <p>Skuespiller Lori Loughlin (55) og ektemannen, klesdesigner Mossimo Giannulli (56), ble i mars siktet i den mye omtalte <a href="https://www.dagbladet.no/kjendis/risikerer-fengsel-dette-gikk-galt/71593952">universitetsskandalen</a>.</p>
      <p>Til å begynne med ble ekteparet siktet for <a href="https://www.dagbladet.no/kjendis/hollywood-stjerner-siktet-etter-omfattende-universitetsskandale/70865391">konspirasjon for å begå svindel</a>, da de skal ha betalt 500 000 amerikanske dollar, snaue tre millioner norske kroner, for å skaffe sine to døtre en plass på rolaget ved University of Southern California - slik at de to ble sikret skoleplass.</p>
      <p>I april ble siktelsen utvidet til å <a href="https://www.dagbladet.no/kjendis/stjerna-siktet-for-hvitvasking/70966611">også innebære hvitvasking</a>.</p>
      <p>Da en tiltale ble tatt ut mot ekteparet, <a href="https://www.dagbladet.no/kjendis/erklaerer-seg-ikke-skyldig/70986394">nektet de begge straffskyld</a>. I slutten av oktober fikk de ytterligere anklager mot seg, da de også ble tiltalt for å ha inngått et forbund om å bestikke offentlige tjenestemenn.</p>
      <p>Fredag erklærte Loughlin og Giannulli seg ikke skyldige i de nye anklagene, skriver <a href="https://www.washingtonpost.com/education/2019/11/01/actress-lori-loughlin-husband-plead-not-guilty-new-charges-college-admissions-case/">Washington Post</a>.</p>
      <h3>Risikerer 45 år i fengsel</h3>
      <p>Ekteparet har ikke kommentert tiltalen offentlig, men deres to døtre, Olivia Jade (20) og Isabella Rose Giannulli (21) står ikke lenger oppført som studenter ved universitetet.</p>
      <p>I utgangspunktet risikerte ekteparet opptil 40 år i fengsel, men med den nye tiltalen risikerer de nå ytterligere fem, altså totalt 45 år, skriver <a href="https://www.npr.org/2019/10/22/772443604/new-charges-against-lori-loughlin-and-10-other-parents-in-admissions-case?t=1572641488406">NPR</a>.</p>
      <p>Ekteparets advokater har tidligere uttalt at Loughlin og Giannulli ga penger til en organisasjon som «ga lovlige donasjoner til universiteter».</p>
      <h3>Ferdig med soningen</h3>
      <p>Mens Loughlins sak ennå ikke har vært oppe for retten, har skuespillerkollegaen hennes, «Frustrerte Fruer»-stjerna Felicity Huffman (56) sonet ferdig sin dom.</p>
      <figure>
        <img src="https://dbstatic.no/71775305.jpg?imageId=71775305&amp;x=0&amp;y=0&amp;cropw=99.793388429752&amp;croph=94.092827004219&amp;width=483&amp;height=670"/>
        <figcaption><b>SKYLDIG:</b> Felicity Huffman erklærte seg skyldig, og har sonet ferdig sin fengselsdom. Foto: NTB Scanpix Vis mer</figcaption>
      </figure>
      <p>Huffman ble 13. september dømt til 14 dagers fengsel og 250 timer samfunnsstraff, samt at hun må betale en bot på 280 000 kroner. Hun erklærte seg tidligere i år skyldig i å ha jukset med dattera Sophia Grace Macy (19) sine skoleresultater.</p>
      <p>
        <b>15. oktober startet hun soningen <a href="https://www.dagbladet.no/kjendis/frustrerte-fruer-stjerna-i-fengsel/71712705">ved Federal Correctional Institution i Dublin, California</a>, og elleve dager seinere <a href="https://www.dagbladet.no/kjendis/frustrerte-fruer-stjerna-ute-av-fengsel/71750602">ble hun løslatt</a>, tre dager før tida. Dette fordi det var helg.</b>
      </p>
      <p>En talsperson for fengselet forklarte den gang til <a href="https://www.nbcnews.com/pop-culture/celebrity/felicity-huffman-released-prison-end-14-day-sentence-n1071921">CBS</a> at dette er normal praksis for fanger som er ferdig med sin soning i løpet av helgen.</p>
      <p>Totalt 50 mennesker står <a href="https://www.dagbladet.no/kjendis/etter-universitetsskandalen-bade-mor-og-datter-mistet-jobben/70875999">tiltalt for å ha bestukket opptakskontorer og prøveadministratorer </a>ved eliteuniversiteter i USA, og Huffman var den første som ble dømt i saken.</p>
      <p>Siden har ytterligere elleve foreldre blitt dømt i universitetsskandalen.</p>
    </article>
  </body>
</html>
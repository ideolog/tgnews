<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/nav-sjefen---vil-ikke-ga-av-na---men-neste-ar/71775260"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T21:18:34+00:00"/>
    <meta property="og:title" content="Nav-sjefen: - Vil ikke gå av nå - men neste år"/>
    <meta property="og:description" content="Sigrun Vågeng (69) sier at hun vil gå av som Nav-sjef til neste år når arbeidskontrakten hennes går ut."/>
  </head>
  <body>
    <article>
      <h1>Nav-sjefen: - Vil ikke gå av nå - men neste år</h1>
      <h2>Sigrun Vågeng (69) sier at hun vil gå av som Nav-sjef til neste år når arbeidskontrakten hennes går ut.</h2>
      <address><time datetime="2019-11-01T21:18:34+00:00">01 Nov 2019, 21:18</time> by <a rel="author">Marte Klausen</a></address>
      <p>Navs toppsjef Sigrun Vågeng (69) har gitt ordre om at alle trygdeordninger i Norge skal sjekkes opp mot EØS-regelverket.</p>
      <p>
        <b>Overfor <a href="https://www.vg.no/nyheter/innenriks/i/3JepE9/nav-sjefen-til-vg-vil-ikke-gaa-av-naa-men-neste-aar?utm_source=vgfront&amp;utm_content=row-1">VG</a> forteller Vågeng at hun ikke vil gå av nå, men til neste år.</b>
      </p>
      <p>- Jeg begynte i NAV 1. oktober 2015. Min åremålskontrakt sier jeg har rett og plikt til å gå av når jeg fyller 70 og det gjør jeg 29. oktober 2020, altså om ett år, sier hun til avisa.</p>
      <p>Flere har tatt til orde for at Nav-sjefen bør gå av som følge av <a href="https://www.dinside.no/okonomi/kan-ha-krav-pa-kompensasjon/71756932#_ga=2.152748665.1309129610.1572445560-458656075.1569079162">skandalen</a>. Vågeng sier at hennes posisjon er underordnet og at det er opp til andre å vurdere om hun er rett person til å lede Nav videre.</p>
      <h3>- Unnskyld</h3>
      <p>I intervjuet med avisa kommer hun også med en uforbeholden unnskyldning:</p>
      <p>
        <b>- Unnskyld. Jeg er veldig lei meg for at så mange enkeltmennesker er rammet. Det er vondt å se. Det er ille for dem det angår, og for oss, at vi har tolket EØS-reglene feil mot våre trygdelover, sier Vågeng til VG.</b>
      </p>
      <p>Hun understreker at hun tar på seg ansvaret for det som skjedde, og legger til at hver stein skal snus.</p>
      <p>Selv om det hittil har vært fokus på eksport av sykepenger og arbeidsavklaringspenger, sier Vågeng at de vil gå gjennom alle de ulike trygdeytelsene i Norge, for å se om det har foregått regelbrudd knyttet eksport av ytelsen.</p>
      <p>På hvorfor det tok så lang tid før praksis endres, da de første sakene om at Nav feiltolket EØS-reglene kom fra Trygderetten i 2017, svarer Vågeng at det kom inn flere saker fra Trygderetten, men også saker med et helt annet resultat.</p>
      <p>Det er altså disse spørsmålene de nå vil finne ut av og få oversikt over. Vågeng understreker overfor avisa at dette er grunnen til at de nå har bedt internrevisjonen å gå gjennom og se på hele prosessen.</p>
      <h3>Følte seg stemplet som kriminell</h3>
      <p>Den siste tida har det kommet fram flere historier fra dem som har blitt ramma av regelsurret. For noen har feiltolkningen fått alvorlige konsekvenser:</p>
      <p>
        <b>
          <a href="https://www.dagbladet.no/nyheter/hentet-ut-av-fengsel-etter-ni-dager/71766435">James Rogers (41) ble for to uker siden plutselig hentet ut av fengselet før tida mens han sonet sin trygdesvindeldom på 60 dager.</a>
        </b>
      </p>
      <p>I tillegg ble to menn på 49 og 38 <a href="https://www.dagbladet.no/nyheter/to-menn-loslatt-fra-soning-i-dag/71773958">løslatt fra soning</a> på fredag.</p>
      <p>Britt (38) uttaler dessuten overfor <a href="https://www.dagbladet.no/nyheter/britt-38---jeg-ble-behandlet-som-en-kriminell/71762012">Dagbladet</a> at hun følte seg stemplet som en kriminell da hun ble dømt for trygdesvindel på feil grunnlag.</p>
      <h3>48 personer uskyldig dømt</h3>
      <p>Kjernen i NAV-skandalen er at personer, som har oppholdt seg i et EU/EØS-land i noen tilfeller har blitt nektet NAV-støtte de ellers ville ha ha fått.</p>
      <p>Dersom de likevel har fått pengene, har de seinere blitt straffet.</p>
      <p>
        <b>Så langt er det kjent at minst 48 personer er uskyldig dømt for trygdesvindel fordi de oppholdt seg i et annet EØS-land mens de mottok sykepenger, arbeidsavklaringspenger eller pleiepenger, noe de altså etter reglene har rett til.</b>
      </p>
      <p>Det ble også opplyst at det potensielt kan være rundt 2400 saker hvor personer har fått feilaktige tilbakebetalingskrav fra NAV.</p>
      <p>Trygderettsekspert Olav Lægreid har uttalt overfor <a href="https://www.dagbladet.no/nyheter/derfor-kan-nav-skandalen-vokse/71759365">Dagbladet</a> at han tror det bare er toppen av isfjellet.</p>
      <p>- Det kan være veldig mange saker hvor det ikke er blitt en straffesak, hvor man likevel har krevd penger tilbake urettmessig, og det vil dreie seg om flere tusen saker, sier Lægreid.</p>
      <p>
        <a href="https://www.dagbladet.no/nyheter/de-48-uskyldige-nav-domte/71761412">Her er de 48 uskyldige Nav-dømte.</a>
      </p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/koszykowka,117/zenit-sankt-petersburg-cska-moskwa-wynik-meczu-euroliga,982283.html"/>
    <meta property="og:site_name" content="TVN24"/>
    <meta property="article:published_time" content="2019-11-01T21:17:00+00:00"/>
    <meta property="og:title" content="CSKA za mocne dla zespołu Ponitki. Czwarta porażka Zenita w Eurolidze"/>
    <meta property="og:description" content="Koszykarze Zenita Sankt Petersburg w piątkowy wieczór przegrali po raz czwarty w tym sezonie Euroligi. Tym razem przed własną publicznością w szóstej kolejce z CSKA Moskwa 70:87. Skrzydłowy gospoda..."/>
  </head>
  <body>
    <article>
      <h1>CSKA za mocne dla zespołu Ponitki. Czwarta porażka Zenita w Eurolidze</h1>
      <address>
        <time datetime="2019-11-01T21:17:00+00:00">01 Nov 2019, 21:17</time>
      </address>
      <slideshow>
        <figure>
          <img src="https://r-scale-e0.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/4c99aa3d-6fa3-4ccc-9ec3-ec5a4efdb327.jpg?type=1&amp;srcmode=0&amp;srcx=1/1&amp;srcy=37/100&amp;srcw=1/1&amp;srch=29/50&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/9f837d73-0113-4519-82da-274b8a8c68e0-480p.mp4"/>
          <figcaption>Wysokie zwycięstwo CSKA z Zenitem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/d93a0cb6-f0df-4f07-bf41-821db738587f-480p.mp4" autoplay="" loop=""/>
          <figcaption>Zenit pokonał Olympiakos po dogrywce, świetne zawody Ponitki</figcaption>
        </figure>
        <figcaption>Zenit walczył dzielnie, ale nie dały rady Foto: Newspix | Video: Eurosport</figcaption>
      </slideshow>
      <h3>Koszykarze Zenita Sankt Petersburg w piątkowy wieczór przegrali po raz czwarty w tym sezonie Euroligi. Tym razem przed własną publicznością w szóstej kolejce z CSKA Moskwa 70:87. Skrzydłowy gospodarzy Mateusz Ponitka spędził na parkiecie ponad 29 minut i zakończył mecz z dorobkiem siedmiu punktów.</h3>
      <p>Obie ekipy nie miały wiele czasu na regenerację sił po ostatniej kolejce, która odbyła się w środę. Drużyna Ponitki przystąpiła do rywalizacji podbudowana cennym zwycięstwem odniesionym nad Żalgirisem w Kownie. Tymczasem koszykarze CSKA chcieli zrehabilitować się po porażce z Olympiacosem Pireus - pierwszej w tegorocznej edycji.</p>
      <p>Lider pod kontrolą</p>
      <related>
        <a href="https://eurosport.tvn24.pl/koszykowka,117/z-wlasnej-polowy-i-rowno-z-syrena-koszykarz-arki-zaskoczyl-faworytow,981880.html"/>
      </related>
      <p>Polak w konfrontacji z litewskim zespołem był najjaśniejszą postacią Zenita. Zdobył 19 punktów, w tym aż dziewięć w samej dogrywce, prowadząc drużynę do drugiego zwycięstwa w rozgrywkach Euroligi. Po pięciu kolejkach reprezentant kraju był najlepszym strzelcem ekipy z Sankt Petersburga ze średnią 12,4 punktu na mecz.</p>
      <p>Nic dziwnego, że od pierwszych minut piątkowego spotkania Ponitka był uważnie pilnowany przez rywali. Doświadczony Nikita Kurbanow nie pozwalał mu na swobodę w ofensywie. W tej sytuacji Polak starał się podaniami uruchamiać kolegów z zespołu i ofiarnie walczył na tablicach.</p>
      <p>Pierwsze punkty zdobył dopiero w końcówce pierwszej kwarty, gdy odważniej zaatakował strefę podkoszową. Po faulu przeciwnika pewnie wykorzystał rzuty wolne. Łącznie w pierwszej połowie meczu nasz skrzydłowy był aż pięciokrotnie faulowany przez rywali. Wykorzystał 5 z 6 prób z linii wolnych, lecz nie oddał żadnego rzutu z gry. To było niezwykłe.</p>
      <h3>Metamorfoza gospodarzy</h3>
      <p>Do przerwy Zenit przegrywał 37:48. Zawodnicy CSKA rzucali ze znakomitą skutecznością. Wykorzystali 9 z 13 rzutów za dwa punkty, oraz połowę z 16 prób z dystansu. Gospodarze trafili w tym czasie zaledwie trzy trójki i w ofensywie punktów szukali głównie w akcjach blisko kosza.</p>
      <p>Po zmianie stron przyjezdni próbowali szybko zamknąć spotkanie. Po celnej trójce Darruna Hilliarda gracze CSKA odskoczyli nawet na 17 punktów. Miejscowi nie składali jednak broni. Poprawili skuteczność i wreszcie znaleźli sposób na stopowanie akcji przeciwników. Swoją cegiełkę do zdobyczy punktowej dorzucił również Ponitka, który na niespełna trzy minuty przed końcem trzeciej kwarty oddał pierwszy rzut z gry i nie pomylił się. Przed decydującą kwartą przewaga gości stopniała do zaledwie dwóch oczek. Na więcej nie było ich jednak stać.</p>
      <h3>Rozstrzelani zza łuku</h3>
      <p>W ostatniej części zawodnicy z Moskwy wrócili do skuteczności z dystansu, którą imponowali w pierwszej odsłonie meczu. Mike James i Darrun Hilliard raz po raz karcili gospodarzy próbami zza łuku, rozstrzygając losy spotkania. Tymczasem gra ofensywna graczy z Sankt Petersburga zupełnie się rozsypała. W całej kwarcie zdobyli zaledwie 11 oczek przy 26 rywali.</p>
      <p>W ekipie Zenita, która gra w Eurolidze dzięki tzw. "dzikiej karcie" najlepiej zaprezentował się zdobywca 20 punktów Gustavo Ayon, który imponował skutecznością w akcjach podkoszowych. Will Thomas dorzucił 14 oczek, a Austin Hollins 13. Ponitka zakończył spotkanie z dorobkiem 7 punktów i 4 zbiórek. Zanotował również blok i asystę.</p>
      <h3>Zenit Sankt Petersburg - CSKA Moskwa 70:87</h3>
      <p>Autor: jac / Źródło: eurosport.pl</p>
    </article>
  </body>
</html>
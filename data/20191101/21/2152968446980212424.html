<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/01/reformite-na-makron-oriazvat-pomoshtite-za-bezrabotni.428252"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T21:21:00+00:00"/>
    <meta property="og:title" content="Реформите на Макрон орязват помощите за безработни"/>
    <meta property="og:description" content="Ще е по-трудно да се кандидатства за обезщетения | Dnes.bg"/>
  </head>
  <body>
    <article>
      <h1>Реформите на Макрон орязват помощите за безработни</h1>
      <h2>Ще е по-трудно да се кандидатства за обезщетения</h2>
      <address><time datetime="2019-11-01T21:21:00+00:00">01 Nov 2019, 21:21</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Промените на пазара на труда във Франция, които влизат в сила днес като част от плана за реформи на президента Еманюел Макрон, имат за цел да направят трудовия пазар по-гъвкав и да съживят икономическия растеж, предаде Асошиейтед прес. Втора серия промени ще влезе в сила от 1 април.</p>
      <p>Според новите правила ще бъде по-трудно на безработните да кандидатстват за помощи, което може да насърчи повече хора да се върнат по-скоро на работа. Критиците на плана обаче твърдят, че той подкопава системата за социална сигурност, пише БТА.</p>
      <p>Безработицата във Франция през лятото спадна до най-ниско равнище от десет години, до 8,5 на сто, но все още е сред най-високите в Европейския съюз.</p>
      <p>От днес се удължава времето, през което е необходимо кандидатът за помощи да е работил, за да има право на обезщетение за безработица - вече ще бъдат необходими шест месеца през последните 24 месеца вместо досегашните четири месеца за последните 28 месеца, уточнява Франс прес.</p>
      <p>Агенцията по заетостта в промишлеността и търговията Юнедик (Unedic) е изчислила, че тази промяна ще засегне 710 000 души във Франция през първата година.</p>
      <p>От тях 200 000 няма да имат право на помощи през първата година, 210 000 ще получат такива права средно с пет месеца по-късно, а при 300 000 правата им ще намалеят.</p>
      <p>Според новите правила напусналият работа трябва да е отслужил 5 години при работодателя си, за да може да кандидатства за помощи за безработица. Освен това кандидатът трябва да представи и план, че възнамерява да започне собствен бизнес, посочва Асошиейтед прес.</p>
      <p>Самонаетите ще имат право да кандидатстват за помощи при безработица от 800 евро за шест месеца.</p>
      <p>И двете категории досега нямаха право да получават помощи.</p>
      <p>Новите правила намаляват с 30 процента помощите на получаващите над 4500 евро на месец след шестия месец безработица.</p>
      <p>Френските безработни получават средно около 1000 евро на месец в продължение на две години. Хората с най-високи заплати могат да получават максимум до 6615 евро на месец.<br/>Правителството се надява промените да доведат до икономии от 3,4 милиарда евро за три години и да намалят безработицата.</p>
      <p>Генералният секретар на синдиката Френска демократична конфедерация на труда (Се Еф Де Те - CFDT) Лоран Берже заяви днес пред радио Франс енфо, че това е "реформа със 100 процента губещи". Според него 1,4 милиона ще бъдат засегнати от днес, с по-лоши условия за обезщетения за безработица, а през април - с намаляване на помощите.</p>
      <p>Според Юнедик 850 000 безработни ще изгубят по 200 евро на месец от догодина.<br/>Лоран Берже критикува и министърката на труда Мюриел Пенико заради изказването й "безработните да вземат да си намерят отново работа".</p>
    </article>
  </body>
</html>
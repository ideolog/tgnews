<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/zvezdi/2019/11/01/djenifyr-garnyr-pazi-decata-si-ot-socialnite-mreji.428220"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T21:00:00+00:00"/>
    <meta property="og:title" content="Дженифър Гарнър пази децата си от социалните мрежи"/>
    <meta property="og:description" content="Звездата твърди, че те вредят на подрастващите | Dnes.bg"/>
  </head>
  <body>
    <article>
      <h1>Дженифър Гарнър пази децата си от социалните мрежи</h1>
      <h2>Звездата твърди, че те вредят на подрастващите</h2>
      <address><time datetime="2019-11-01T21:00:00+00:00">01 Nov 2019, 21:00</time> by <a rel="author" href="https://www.dnes.bg/author/297" target="_blank">Дарена Найденова</a></address>
      <p>Инстаграм е една от социалните мрежи, която е почти задължителна за всички, които искат да станат популярни. Хиляди харесвания, милиони последователи и десетки коментари е целта на т. нар. инфлуенсъри, които впечатляват най-вече младото поколение.</p>
      <p>Те се превръщат в идоли на децата заради огромната си популярност и лесно спечелените пари. Едно дете обаче няма досег до тази социална мрежа и не може да види точно в какво се състои работата на инфлуенсърите.</p>
      <p>Колкото и невероятно да звучи, става дума за Вайлът – 13-годишната дъщеря на актрисата Дженифър Гарнър. Изненадата идва оттам, че самата Гарнър има профил в Инстаграм и дори е доста активна със забавни клипчета или пък уроци по готварство.</p>
      <p>Вайлът обаче има забрана от майка си да се присъединява към социалната мрежа и причината се крие във влиянието на Инстаграм върху емоционалното състояние. „Колкото и да се вглеждам, не виждам нищо позитивно за нея там“, казва актрисата в подкаста Next Question with Katie Couric.</p>
      <p>Гарнър признава, че дъщеря ѝ е повдигала въпроса за социалните мрежи, но актрисата е категорична. „Тя може да гледа моя, дори може да разглеждаме нещо заедно, но за момента е само това“. Забраната важи и за по-малките ѝ деца – 10-годишната Серафина и 7-годишния Самуел.</p>
      <p>Въпреки това, те много често се оказват от другата страна на камерата и заснемат майка си в различни моменти. „Имам деца, които са забавни и умни. Смятам, че са страхотни“, казва Гарнър.</p>
      <p>И трите деца на актрисата са от бившия ѝ съпруг Бен Афлек, с когото бяха семейство в продължение на 13 години.</p>
      <p>
        <b>Още новини за звезди </b>
        <i>
          <b>
            <a href="https://www.tialoto.bg/c/1-zvezdi">четете в Tialoto.bg </a>
          </b>
        </i>
      </p>
    </article>
  </body>
</html>
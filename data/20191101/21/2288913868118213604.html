<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191101_04695556"/>
    <meta property="og:site_name" content="De Standaard"/>
    <meta property="article:published_time" content="2019-11-01T21:55:00+00:00"/>
    <meta property="og:title" content="Djokovic en Nadal stomen door naar halve finales in Parijs"/>
    <meta property="og:description" content="Nummer één van de wereld Novak Djokovic heeft zich vrijdag makkelijk geplaatst voor de halve finales van het ATP Masters 1.000-toernooi in Parijs (hardcour..."/>
  </head>
  <body>
    <article>
      <h1>Djokovic en Nadal stomen door naar halve finales in Parijs</h1>
      <address>
        <time datetime="2019-11-01T21:55:00+00:00">01 Nov 2019, 21:55</time>
      </address>
      <p>
        <b>Nummer één van de wereld Novak Djokovic heeft zich vrijdag makkelijk geplaatst voor de halve finales van het ATP Masters 1.000-toernooi in Parijs (hardcourt/5.207.405 euro). De Serviër won in zijn kwartfinale na nauwelijks 58 minuten tennis in twee sets (6-1 en 6-2) van de Griek Stefanos Tsitsipas (ATP 7).</b>
      </p>
      <p>Djokovic won het toernooi in de Franse hoofdstad vier keer (2009, 2014, 2015 en 2016). Vorig jaar verloor hij de finale van de Rus Karen Khachanov.</p>
      <p>De Serviër treft in de halve finales de Bulgaar Grigor Dimitrov (ATP 27), die eerst David Goffin (ATP 14) uitschakelde en vervolgens ook de Oostenrijker Dominic Thiem (ATP 5) en de Chileen Christian Garin (ATP 42). Djokovic verloor slechts één van zijn negen ontmoetingen tegen Dimitrov.</p>
      <p>Wat er ook gebeurt in Parijs, Djokovic is al zeker dat hij maandag zijn eerste plaats op de ATP-ranking verliest aan Rafael Nadal. De Serviër verliest immers nog de punten van zijn Masters-deelname van vorig jaar. Nadal van zijn kant was daar afwezig door een blessure. Als Nadal het toernooi in Parijs wint - hij deed er nog nooit beter dan een verloren finale in 2007 - is hij nu zelfs al zeker het jaar af te sluiten als nummer één van de wereld.</p>
      <p>
        <b>Nadal maakt korte metten met thuisspeler Tsonga</b>
      </p>
      <p>Rafael Nadal haalde het vrijdag in zijn kwartfinale na één uur en 36 minuten tennis in twee sets (7-6 (7/4) en 6-1) van thuisspeler Jo-Wilfried Tsonga (ATP 35).</p>
      <p>Nadal treft in de halve eindstrijd de Canadees Denis Shapovalov (ATP 28), die eerder op de avond een einde maakte aan de Masters-kansen van de Franse hoop Gaël Monfils (ATP 13). Shapovalov haalde het met twee maal 6-2. Het wordt de tweede ontmoeting tussen Nadal en Shapovalov. De Canadees won twee jaar geleden op de Canadian Masters, Nadal haalde het vorig jaar in Rome.</p>
    </article>
  </body>
</html>
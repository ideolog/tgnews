<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/impichment-trampa-publichni-sluhannya-u-kongresi-mozhut-pochatisya-vzhe-cogo-misyacya--637126.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T21:57:32+00:00"/>
    <meta property="og:title" content="Імпічмент Трампа: публічні слухання у Конгресі можуть початися вже цього місяця"/>
    <meta property="og:description" content="Спікер Палати представників не може сказати про часові рамки розслідування"/>
  </head>
  <body>
    <article>
      <h1>Імпічмент Трампа: публічні слухання у Конгресі можуть початися вже цього місяця</h1>
      <address>
        <time datetime="2019-11-01T21:57:32+00:00">01 Nov 2019, 21:57</time>
      </address>
      <h4>Спікер Палати представників не може сказати про часові рамки розслідування</h4>
      <p>Спікер Палати представників США Ненсі Пелосі очікує, що вже цього місяця розпочнуться публічні слухання в контексті розслідування з імпічменту президента Трампа, однак не знає, скільки ще триватиме весь процес.</p>
      <p>Про це вона сказала в інтерв'ю <a href="https://www.youtube.com/watch?v=Moel7quPv5E">Bloomberg</a>.</p>
      <p>«Я припускаю, що громадські слухання відбудуться в листопаді», - зауважила Пелосі.</p>
      <p>При цьому вона підкреслила, що будь-яке питання в процесі імпічменту має бути доведене до кінця. Пелосі зазначила, що не може сказати про часові рамки розслідування.</p>
      <p>«Я не знаю, яким буде графік», - додала спікер. Пелосі також зауважила, що слухання свідків за зачиненими дверима триватимуть, «допоки вони будуть продуктивними».</p>
      <p>Нагадаємо, 31 жовтня Палата представників Конгресу <a href="https://glavcom.ua/news/nizhnya-palata-kongresu-progolosuvala-za-poryadok-impichmentu-trampa-636798.html">США більшістю голосів проголосувала за визначення процедури імпічменту</a> президента країни Дональда Трампа. Прийнятий документ передбачає проведення публічних слухань у ході розслідування проти Трампа і оприлюднення стенограм із закритих засідань, а також визначає, які права мають президент США і противники імпічменту в Конгресі.</p>
      <p>Президент США<a href="https://glavcom.ua/world/observe/tramp-vidreaguvav-na-zatverdzhennya-u-kongresi-rezolyuciji-pro-impichment-636833.html"> Дональд Трамп назвав ухвалення резолюції «найбільшим полюванням на відьом</a> за всю американську історію».</p>
      <p>Перед цим <a href="https://glavcom.ua/news/u-kongresi-ssha-predstavili-rezolyuciyu-pro-impichment-trampa-636294.html">члени Палати представників Конгресу від Демократичної партії США поширили текст резолюції</a>, яка санкціонує продовження розгляду з метою імпічменту президента Дональда Трампа.</p>
      <p>Нагадаємо, 29 жовтня директор з європейських справ у Раді нацбезпеки США <a href="https://glavcom.ua/news/golovniy-svidok-rozmovi-trampa-iz-zelenskim-vistupiv-u-kongresi--636226.html">Олександр Віндман надав свідчення в Конгресі у справі про імпічмент Трампа</a>. </p>
      <p>Повідомлялося, що Віндман став першою особою, яка надала свідчення у справі про імпічмент президента США і особисто була присутня при телефонній розмові між Трампом і Зеленським 25 липня.</p>
      <related>
        <a href="https://glavcom.ua/world/observe/impichment-trampa-derzhdep-pogodivsya-opublikuvati-dokumenti-shchodo-ukrajini-636876.html"/>
        <a href="https://glavcom.ua/world/observe/tramp-vidreaguvav-na-zatverdzhennya-u-kongresi-rezolyuciji-pro-impichment-636833.html"/>
        <a href="https://glavcom.ua/news/nizhnya-palata-kongresu-progolosuvala-za-poryadok-impichmentu-trampa-636798.html"/>
      </related>
    </article>
  </body>
</html>
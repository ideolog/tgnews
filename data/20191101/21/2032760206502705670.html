<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88466"/>
    <meta property="og:site_name" content="Denník politika"/>
    <meta property="article:published_time" content="2019-11-01T21:35:05+00:00"/>
    <meta property="og:title" content="Rusko údajne zasahuje do diania v Čile, tvrdí zdroj z ministerstva zahraničných vecí USA"/>
    <meta property="og:description" content="1.11.2019 (Webnoviny.sk) – Existujú náznaky, že ruská činnosť na sociálnych sieťach zhoršuje rozpory v Čile, ktorým zmietajú smrteľné protesty. Pre agentúru AP sa tak vyjadril predstaviteľ z ministerstva zahraničných vecí USA, ktorý si prial zostať v anonymite. Údajná ruská aktivita na internete podľa neho odzrkadľuje angažovanie sa Ruska v Amerike."/>
  </head>
  <body>
    <article>
      <h1>Rusko údajne zasahuje do diania v Čile, tvrdí zdroj z ministerstva zahraničných vecí USA</h1>
      <address><time datetime="2019-11-01T21:35:05+00:00">01 Nov 2019, 21:35</time> by <a rel="author">Webnoviny</a></address>
      <p>1.11.2019 (Webnoviny.sk) – Existujú náznaky, že ruská činnosť na sociálnych sieťach zhoršuje rozpory v Čile, ktorým zmietajú smrteľné protesty. Pre agentúru AP sa tak vyjadril predstaviteľ z ministerstva zahraničných vecí USA, ktorý si prial zostať v anonymite. Údajná ruská aktivita na internete podľa neho odzrkadľuje angažovanie sa Ruska v Amerike.</p>
      <p>Podrobnosti, ktoré by podporili jeho tvrdenia, však neuviedol a ani nemenoval konkrétne ruské subjekty zapojené do takejto činnosti. Povedal však, že Čile spolupracuje so Spojenými štátmi, aby sa s ruskou aktivitou na internete vysporiadalo.</p>
      <p>Zástupca amerického ministra zahraničia pre západnú hemisféru Michael G. Kozak minulý týždeň povedal Kongresu, že ruská činnosť na sociálnych sieťach bola zameraná na <i>„vyvolanie násilia, dezinformácie a podobné veci“</i> v Čile.</p>
      <p>Námestník ruského ministra zahraničia Sergej Rjabkov v piatok tieto tvrdenia poprel. <i>„Americká administratíva využíva náročnú vnútornú situáciu v Čile, aby pokračovala v pokusoch o očierňovanie zahraničnej politiky našej krajiny,“</i> cituje Rjabkova tlačová agentúra Interfax.</p>
      <p>Čilský prezident Sebastián Piňera v stredu oznámil, že jeho vláda potrebuje po vážnych protivládnych protestoch „<i>uprednostniť znovunastolenie verejného poriadku“</i>, a preto odvoláva novembrový summit Ázijsko-tichomorskej hospodárskej spolupráce (APEC) a decembrovú klimatickú konferenciu COP25 Organizácie Spojených národov.</p>
      <p>Protesty si vyžiadali najmenej 20 mŕtvych a stovky zranených a tiež mnoho poškodených budov a infraštruktúr.</p>
      <p>Viac k témam: <a href="https://www.webnoviny.sk/tag/protivladne-protesty/"><u>protivládne protesty</u></a>, <a href="https://www.webnoviny.sk/tag/sergej-rjabkov/"><u>Sergej Rjabkov</u></a><br/>Zdroj: Webnoviny.sk – <a href="https://www.webnoviny.sk/rusko-udajne-zasahuje-do-diania-v-cile-tvrdi-zdroj-z-ministerstva-zahranicnych-veci-usa/"><u>Rusko údajne zasahuje do diania v Čile, tvrdí zdroj z ministerstva zahraničných vecí USA</u></a> © SITA Všetky práva vyhradené.</p>
    </article>
  </body>
</html>
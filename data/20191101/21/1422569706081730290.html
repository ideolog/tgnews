<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motor.ara.cat/novetats/Volkswagen-presenta-prototip-ID4_0_2336166524.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T21:18:42+00:00"/>
    <meta property="og:title" content="Volkswagen presenta el prototip de l’ID.4, el seu primer SUV elèctric"/>
    <meta property="og:description" content="El segon cotxe elèctric de la marca serà un ‘crossover’ o SUV amb forta presència al mercat asiàtic"/>
  </head>
  <body>
    <article>
      <h1>Volkswagen presenta el prototip de l’ID.4, el seu primer SUV elèctric</h1>
      <h2>El segon cotxe elèctric de la marca serà un ‘crossover’ o SUV amb forta presència al mercat asiàtic</h2>
      <address><time datetime="2019-11-01T21:18:42+00:00">01 Nov 2019, 21:18</time> by <a rel="author">Ara Motor</a></address>
      <p>Volkswagen ha presentat un prototip de cotxe elèctric a la Xina, que molts han identificat com l’esborrany del futur ID.4, un nom encara no confirmat però que seguiria la nomenclatura iniciada pel flamant ID.3 presentat fa només unes setmanes.</p>
      <p>Aquest prototip –hipotètic ID.4– utilitzarà la mateixa plataforma modular de cotxes elèctrics del grup VAG anomenada MEB i no deixa de ser l’evolució en format totcamí del ja <a href="https://motor.ara.cat/novetats/aqui-ID3-quilometres-autonomia-euros_0_2304969558.html">conegut ID.3</a>, tot i que el camuflatge d’aquesta primera unitat no permet entreveure gran cosa del disseny definitiu.</p>
      <p>+ informació</p>
      <h3>
        <a href="https://motor.ara.cat/novetats/aqui-ID3-quilometres-autonomia-euros_0_2304969558.html">I, per fi, ja és aquí l’ID.3: fins a 500 quilòmetres d’autonomia per 30.000 euros</a>
      </h3>
      <figure>
        <img src="https://motor.ara.cat/2019/09/10/imatges/aqui-ID3-quilometres-autonomia-euros_2304979577_65321711_210x118.jpg"/>
      </figure>
      <p>En qualsevol cas el que sí que sembla clar és que Volkswagen fabricarà un SUV elèctric i que molt probablement s’anomenarà ID.4, i que si la marca l’ha decidit presentar a la Xina és perquè precisament el futur ID.4 es fabricarà al gegant asiàtic per satisfer la demanda del país, tot i que probablement les versions europees i nord-americanes es fabriquin en alguna planta d’occident.</p>
      <p>Aquest és només un pas més en l’estratègia de Volkswagen a la Xina, on és present gràcies a una <i>joint venture</i> amb SAIC, un dels principals fabricants locals. Els de la Baixa Saxònia volen oferir fins a deu models totalment elèctrics o en el seu defecte híbrids endollables pel mercat xinès abans del 2023.</p>
      <h3>La presentació oficial, a Ginebra</h3>
      <p>Volkswagen esperarà fins al Saló de Ginebra, el mes de març, per mostrar al món la versió definitiva de l’ID.4, el cotxe que vol convertir-se en la versió ecològica i endollable del Tiguan, l’actual SUV estrella de la marca.</p>
      <p>I és que per mides i capacitat, el futur ID.4 no serà massa diferent del Tiguan o la versió de set places Tiguan Allspace, i és que aquest SUV elèctric podria arribar a oferir fins a set places i una bona capacitat de maleter, superior a la dels models de combustió de la marca.</p>
      <p>Per acabar, els rumors interns asseguren que el nou ID.4 tindrà una autonomia igual o superior als 550 quilòmetres de les versions amb bateries de 47 kWh de capacitat, i que la seva potència oscil·larà entre els 200 i els 300 CV gràcies a dos motors elèctrics que actuen sobre cada eix i permeten oferir un sistema de tracció integral permanent.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/bunnlaget-dijon-rystet-psg-stjernene/71775454"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T21:51:54+00:00"/>
    <meta property="og:title" content="Bunnlaget Dijon rystet PSG-stjernene"/>
    <meta property="og:description" content="Paris Saint-Germain tapte for tredje gang denne sesongen da de gikk på en 1-2-smell borte mot Dijon i den franske toppdivisjonen fredag."/>
  </head>
  <body>
    <article>
      <h1>Bunnlaget Dijon rystet PSG-stjernene</h1>
      <h2>Paris Saint-Germain tapte for tredje gang denne sesongen da de gikk på en 1-2-smell borte mot Dijon i den franske toppdivisjonen fredag.</h2>
      <address><time datetime="2019-11-01T21:51:54+00:00">01 Nov 2019, 21:51</time> by <a rel="author">NTB I</a></address>
      <p>Dijon lå helt sist i den franske toppserien før serielederen kom på besøk, men rystet stjernegalleriet fra hovedstaden. Hjemmelaget vant 2-1 og påførte regjerende mester Paris Saint-Germain deres tredje serietap denne sesongen.</p>
      <p>PSG leder likevel den franske toppdivisjonen klart. De er åtte poeng foran Nantes, som riktignok har én kamp til gode. Dijon klatret opp til 18.-plass.</p>
      <p>Kylian Mbappé sendte gjestene oppskriftsmessig ledelsen etter 19 minutter. Stjernespissen ble spilt fri av Angel Di Maria og vippet ballen lekkert over Dijon-keeperen.</p>
      <p>Langt på overtid i den første omgangen slo hjemmelaget tilbake.</p>
      <p>PSG-keeper Keylor Navas slo et innlegg rett i føttene på Mounir Chouiar. Han banket inn 1-1.</p>
      <p>
        <b>To minutter etter hvilen var snuoperasjonen fullført. Jhonder Cadiz driblet seg løs inne i 16-meteren og lurte inn ledermålet for Dijon i det nærmeste hjørnet.</b>
      </p>
      <p>Gjestene presset på for utligning. Blant annet hadde Mauro Icardi en avslutning i tverrliggeren, men PSG måtte til slutt reise tomhendt hjem.</p>
    </article>
  </body>
</html>
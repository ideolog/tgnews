<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/suplements/ciencia/Projectils-goma-foam-ciencia-cinetica_0_2336766355.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T21:42:20+00:00"/>
    <meta property="og:title" content="Projectils de goma i de foam"/>
    <meta property="og:description" content="Al disparar una bala metàl·lica, aquesta adquireix una energia cinètica elevada"/>
  </head>
  <body>
    <article>
      <h1>Projectils de goma i de foam</h1>
      <h2>Al disparar una bala metàl·lica, aquesta adquireix una energia cinètica elevada</h2>
      <address>
        <time datetime="2019-11-01T21:42:20+00:00">01 Nov 2019, 21:42</time>
      </address>
      <p>Al disparar una bala metàl·lica, aquesta adquireix una energia cinètica elevada. Quan arriba a l’objectiu, la bala descarrega l’energia penetrant al cos del receptor i danyant-lo de diverses maneres. Aquests projectils són letals. Per dissoldre manifestacions i disturbis s’han dissenyat uns projectils -denominats <i>menys letals</i> o <i>no letals</i> - que pretenen causar menys danys als qui en reben l’impacte. Les bales de goma tenen diferents inconvenients: per utilitzar-les segons els protocols cal fer-les rebotar contra el terra i no han d’anar dirigides contra ningú en concret, però el rebot té trajectòries inesperades i poden provocar greus danys personals, fins i tot la mort. Per això els Mossos d’Esquadra i l’Ertzaintza en tenen prohibit l’ús, però encara no la Policia Nacional espanyola.</p>
      <p>Fa uns deu anys, a petició de la policia francesa, una empresa suïssa va dissenyar i patentar els projectils d’escuma, coneguts com a bales de foam. Les més habituals tenen un diàmetre de 45 mil·límetres -una mida prou gran perquè no penetri al cos-, una llargada de 100 mil·límetres i un pes de 77 grams. Són de material plàstic i tenen la part frontal recoberta d’una escuma viscoelàstica de poliuretà, el foam.</p>
      <p>Aquests projectils, d’alta precisió, estan pensats per ser disparats contra persones concretes des d’una certa distància. Al topar contra l’objectiu, l’energia cinètica de la bala es reparteix en tres parts: una part deforma el capçal d’escuma, que absorbeix part de l’energia; una altra part és absorbida elàsticament per l’escuma i per estructures deformables del seu interior, i la part d’energia que queda produeix els danys -no letals, asseguren- en el receptor. Hi ha diversos tipus d’escuma, que varien segons la proporció d’energia final que deixen que impacti contra el cos.</p>
      <p>Això és, malauradament, ciència quotidiana.</p>
    </article>
  </body>
</html>
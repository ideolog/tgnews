<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/fedina-pro-svoje-skandalne-zvernennya-ce-bulo-zasterezhennya-dlya-zelenskogo-637115.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T21:11:33+00:00"/>
    <meta property="og:title" content="Федина про своє скандальне звернення: це було застереження для Зеленського"/>
    <meta property="og:description" content="Нардепка заявила, що «в зоні бойових дій може статись усе»"/>
  </head>
  <body>
    <article>
      <h1>Федина про своє скандальне звернення: це було застереження для Зеленського</h1>
      <address>
        <time datetime="2019-11-01T21:11:33+00:00">01 Nov 2019, 21:11</time>
      </address>
      <h4>Нардепка заявила, що «в зоні бойових дій може статись усе»</h4>
      <p>Народна депутатка від «Європейської солідарності» Софія Федина назвала скандальне відео «застереженням» та реакцією на ставлення президента Зеленського до бійців.</p>
      <p>Про це вона сказала в ефірі ток-шоу на каналі «<a href="https://espreso.tv/news/2019/11/01/quotzasterezhennya_dlya_prezydenta_zelenskogoquot_fedyna_poyasnyla_svoye_skandalne_zvernennya">Еспресо.TV».</a></p>
      <p>«Ми реагували на ситуацію в Золотому та реагували на слова та ставлення президента Зеленського до військовослужбовців і ветеранів. Для мене як для волонтера - це був дуже неприпустимий момент, коли будь-хто, дозволяє собі зверхньо, зневажливо спілкуватися недоречними фразами з нашими захисниками, завдяки кому ми маємо сьогодні українську державу», - сказала Федина.</p>
      <p>Вона сказала, що в зоні бойових дій може статись усе.</p>
      <p>«Це було застереження для президента Зеленського, перебуваючи на передовій, там справді є небезпечно. Там дійсно стріляють, дійсно розриваються гранати, там дійсно в людей нерви на межі, там може статися все, що завгодно», - сказала нардеп.</p>
      <p>Зазначимо, як сьогодні стало відомо, що справою народного депутата від «Європейської солідарності» Софії Федини, яка розкритикувала спілкування президента Володимира Зеленського з добровольцями, <a href="https://glavcom.ua/news/dbr-bude-rozsliduvati-spravu-fedini-yaka-obrazila-zelenskogo--637101.html">буде займатися Державне бюро розслідувань</a>.</p>
      <p>Раніше в п'ятницю Генеральний прокурор Руслан Рябошапка підтвердив <a href="https://glavcom.ua/news/genprokuratura-vidkrila-spravu-za-faktom-vislovlyuvan-deputatki-fedini-na-adresu-zelenskogo-636971.html">відкриття кримінальної справи проти Федини. </a></p>
      <p>У партії Порошенка назвали порушення кримінальних проваджень за висловлювання Федини та волонтерки Марусі Звіробій <a href="https://glavcom.ua/news/partiya-poroshenka-zrobila-zayavu-shchodo-politichnih-peresliduvan-i-obmezhen-svobodi-slova-v-ukrajini--637102.html">переслідуванням за погляди та обмеженням свободи слова в Україні.</a></p>
      <p>Відзначимо, що <a href="https://glavcom.ua/news/genprokuratura-vidkrila-spravu-za-faktom-vislovlyuvan-deputatki-fedini-na-adresu-zelenskogo-636971.html">заяву на Федину написав</a> депутат з фракції Слуга народу Олександра Качура.</p>
      <p>Нагадаємо, обговорюючи розмову Зеленського з добровольцями в Золотому, Федина і волонтер Маруся Звіробий висловили припущення, що під час однієї з таких поїздок президент може потрапити під обстріл або стати жертвою замаху.</p>
      <p>Федина пізніше розповіла, що їй почали надходити погрози після цих висловлювань, після чого вона подала заяву в Генеральну прокуратуру і Міністерство внутрішніх справ. Проте, ці заяви у неї не прийняли, зазначивши, що в них відсутній склад злочину. Федина назвала це «подвійними стандартами».</p>
    </article>
  </body>
</html>
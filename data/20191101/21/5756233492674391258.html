<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619290/%D8%B1%D9%87%D8%A7%DB%8C%DB%8C-%DB%B3-%D8%B2%D9%86%D8%AF%D8%A7%D9%86%DB%8C-%D8%A7%D8%B2-%DA%A9%D8%A7%D8%A8%D9%88%D8%B3-%D8%A7%D8%B9%D8%AF%D8%A7%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T21:25:00+00:00"/>
    <meta property="og:title" content="رهایی ۳ زندانی از کابوس اعدام"/>
    <meta property="og:description" content="طی مراسمی با حضور رئیس سازمان زندان‌ها، سه خانواده آذربایجانی با عنایت به حفظ قرآن توسط زندانیان، از اجرای حکم قصاص گذشتند."/>
  </head>
  <body>
    <article>
      <h1>رهایی ۳ زندانی از کابوس اعدام</h1>
      <address>
        <time datetime="2019-11-01T21:25:00+00:00">01 Nov 2019, 21:25</time>
      </address>
      <p>
        <i>طی مراسمی با حضور رئیس سازمان زندان‌ها، سه خانواده آذربایجانی با عنایت به حفظ قرآن توسط زندانیان، از اجرای حکم قصاص گذشتند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اصغر جهانگیر، رییس سازمان زندان ها در این مراسم با بیان اینکه کارهای فرهنگی خوبی در راستای اخذ رضایت در زندان‌ها انجام می‌شود، افزود: به برکت حفظ قرآن و عنایت اهل‌بیت(ع) این خانواده‌ها حاضر به گذشت از خون عزیزان خود شدند.</p>
      <p>به گزارش سازمان زندان ها، وی با تاکید بر مبارک بودن این اقدام خیرخواهانه، گفت: این خانواده‌ها کسانی هستند که از خون عزیزان خود به خاطر رضایت خداوند متعال صرف نظر می‌کنند.</p>
      <figure>
        <img src="https://aftabnews.ir/files/fa/news/1398/8/10/353913_173.jpg"/>
      </figure>
      <p>جهانگیر در ادامه آزادی این سه زندانی را از برکات حفظ قرآن در زندان عنوان کرد وافزود: امروز در زندان تبریز شاهد مددجویانی هستیم که علاوه بر حفظ قرآن مجید، حافظ خطبه های نهج البلاغه نیز هستند.</p>
      <p>رئیس سازمان زندان‌ها این جلسه صلح و سازش را مرهون اقدامات و تلاش‌های زندان تبریز و مجموعه قضایی استان دانست و گفت: رئیس کل دادگستری استان و قاضی ناظر زندان و همچنین مجموعه مددکاری واکیپ اخذ رضایت زندان مرکزی تبریز در راستای تحقق این امر تلاش کردند و این گونه فعالیت‌ها در کنار اقدامات ارزشمند خیران، می‌تواند زمینه‌ساز توسعه فرهنگ صلح و دوستی در کشور شود.</p>
      <p>مدیرکل زندان های آذربایجان شرقی نیز در حاشیه این جلسه گفت: هم‌اکنون ۱۸۰۰ مددجو حافظ قرآن از یک جزء تا سی جزء هستند که علاوه حافظان قرآن، ۸۰۰ نفر نیز در حفظ خطب‌های نهج البلاغه تلاش می‌کنند.</p>
      <p>بر اساس این گزارش، این سه خانواده از شهرستان های بناب و مراغه بوده و یکی از خانواده‌ها نیز حفظ کامل قرآن مجید را پیش شرط گذشت از قصاص عنوان کرده‌اند.</p>
      <p>مقدمات این گذشت با پیگیری مجموعه قضایی استان "رئیس کل دادگستری و مددکاران زندان" و برگزاری جلسات مختلف فراهم شده و در نهایت نیز در پی سفر استانی رئیس قوه قضائیه به آذربایجان شرقی و با حضور رئیس سازمان زندان‌های کشور این اقدام ارزشمند به سرانجام رسید.</p>
    </article>
  </body>
</html>
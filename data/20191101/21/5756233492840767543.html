<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619288/%D8%A2%D8%BA%D8%A7%D8%B2-%D9%81%D8%B9%D8%A7%D9%84%DB%8C%D8%AA-%D8%A8%D8%A7%D9%86%DA%A9%E2%80%8C%D9%87%D8%A7-%D8%AF%D8%B1-%D9%84%D8%A8%D9%86%D8%A7%D9%86-%D8%A8%D8%B9%D8%AF-%D8%A7%D8%B2-%D8%AF%D9%88-%D9%87%D9%81%D8%AA%D9%87-%D8%AA%D8%B9%D8%B7%DB%8C%D9%84%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T21:18:00+00:00"/>
    <meta property="og:title" content="آغاز فعالیت بانک‌ها در لبنان بعد از دو هفته تعطیلی"/>
    <meta property="og:description" content="بانک های لبنان پس از موج اعتراضات که منجر به استعفای &quot;سعد الحریری&quot; نخست وزیر شد، پس از دو هفته تعطیلی، فعالیت‌های خود را از سر گرفتند."/>
  </head>
  <body>
    <article>
      <h1>آغاز فعالیت بانک‌ها در لبنان بعد از دو هفته تعطیلی</h1>
      <address>
        <time datetime="2019-11-01T21:18:00+00:00">01 Nov 2019, 21:18</time>
      </address>
      <p>
        <i>بانک های لبنان پس از موج اعتراضات که منجر به استعفای "سعد الحریری" نخست وزیر شد، پس از دو هفته تعطیلی، فعالیت‌های خود را از سر گرفتند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>یک شاهد عینی در بیروت به خبرگزاری فرانسه گفت که شعبه "بلوم بانک" که یکی از بزرگ‌ترین بانک‌های لبنانی است، روز جمعه فعالیت خود را از سر گرفت.</p>
      <p>شاهدی دیگر نیز اعلام‌کرد، شعبه "بانک فرانسوی" کار خود را پس از دو هفته آغاز کرده‌است.</p>
      <figure>
        <img src="https://aftabnews.ir/files/fa/news/1398/8/10/353911_550.jpg"/>
      </figure>
      <p>"میشل عون" رئیس جمهوری لبنان دیروز پنجشنبه خواستار تشکیل یک دولت جدید و براساس شایستگی و تخصص شد، موضوعی که یکی از مهم ترین خواسته‌های معترضان در دو هفته گذشته بوده‌است.</p>
      <p>خبرگزاری فرانسه گزارش‌ داد: سالن انتظار در داخل بانک‌ها برای نشستن تمامی مشتریان کافی نبود و جمع زیادی از شهروندان لبنانی، ایستاده منتظر نوبت‌شان بودند، و این مسأله کار را برای خدمت‌رسانی کارمندان دشوار می‌کرد.</p>
      <p>این خبرگزاری اعلام کرد، به خاطر تعطیلی دو هفته گذشته بانک‌ها، روز جمعه امکان برداشت مقادیر زیادی پول از عابر بانک‌ها میسر نبود.</p>
      <p>لبنانی‌ها بسیار نگران هستند که پس از بازگشایی بانک‌ها و با افزایش تقاضا برای دلار، ارزش لیر این کشور کاهش یابد، این درحالی است که بانک مرکزی لبنان تأکید کرد که هر دلار آمریکا همچنان یکهزار و۵۰۷ لیر است، اما ارزش لیر در بازارهای موازی در برابر دلار ییشتر از نرخ رسمی است.</p>
      <p>پیش از این، "رائد الخوری" وزیر پیشین اقتصاد لبنان یکشنبه هفته گذشته گفت، اعتراض‌های اخیر در کشورش، روزانه حدود ۱۳۸ میلیون دلار به بخش تجاری خسارت وارد کرده است.</p>
      <p>سعد الحریری نخست وزیر لبنان سه‌شنبه هفته جاری استعفای خود را بطور کتبی به "میشل عون" رئیس جمهوری این کشور تحویل داد و او نیز روز چهارشنبه ضمن اعلام موافقت با استعفای حریری از وی خواست تا تشکیل دولت جدید به کار خود ادامه دهد.</p>
      <p>تظاهرات لبنانی‌ها از ۲۵ مهرماه در اعتراض به اوضاع معیشتی و اقتصادی و اعمال مالیات ها آغاز شد. یکی از عواملی که منجر به شروع اعتراضات در لبنان شد، اعمال مالیات برای استفاده از تماس‌های شبکه اجتماعی "واتس اپ" بود.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/01/fontos-szereplok-eltunoben-aggaszto-folyamatra-figyelmeztetnek"/>
    <meta property="og:site_name" content="infostart"/>
    <meta property="article:published_time" content="2019-11-01T05:30:00+00:00"/>
    <meta property="og:title" content="Fontos szereplők eltűnőben, aggasztó folyamatra figyelmeztetnek"/>
    <meta property="og:description" content="Egyre csökken a rovarok és pókok száma a németországi erdőkben és füves területeken - állítják kutatók, akik szerint az intenzív mezőgazdasági termelés a felelős a mutatókért."/>
  </head>
  <body>
    <article>
      <h1>Fontos szereplők eltűnőben, aggasztó folyamatra figyelmeztetnek</h1>
      <address><time datetime="2019-11-01T05:30:00+00:00">01 Nov 2019, 05:30</time> by <a rel="author">Infostart / MTI</a></address>
      <h3>Egyre csökken a rovarok és pókok száma a németországi erdőkben és füves területeken - állítják kutatók, akik szerint az intenzív mezőgazdasági termelés a felelős a mutatókért.</h3>
      <p>A Nature című folyóiratban publikált tanulmányukban a szakemberek "paradigmaváltást" sürgetnek a földhasználati szokásokban a lepkék, bogarak és repülő rovarok természetes élőhelyeinek megóvása érdekében - olvasható a BBC hírportálján.</p>
      <p>A kutatók 2700 különböző fajba tartozó több mint egymillió rovarra és pókra vonatkozó adatokat gyűjtött be három németországi régió több száz füves területéről és erdőségéből 2008 és 2017 között.</p>
      <p>Eredményeik jelentős csökkenést mutattak a fajok sokszínűségében és egyedszámában a füves területeken és az erdőkben egyaránt,</p>
      <blockquote>a változás legfőbb oka pedig - legalábbis a füves területeken - az intenzív mezőgazdasági termelés.</blockquote>
      <p>Több közelmúltbeli tanulmány is bizonyos rovarfajok, például a háziméh jelentős hanyatlásáról számolt be, különösen a fejlett gazdaságú országokban. Más rovarok ugyanakkor, úgy mint a házilégy és a csótány felemelkedőben vannak. A rovarok hanyatlásának általános okaként a mezőgazdasági termelést, a rovarirtó szerek használatát és a klímaváltozást jelölik meg a kutatók.</p>
      <blockquote>A mostani vizsgálat megerősíti, hogy bizonyos rovarfajok a kihalás felé tartanak.</blockquote>
      <p>A Müncheni Műszaki Egyetem munkatársa, Sebastian Seibold szerint egyre világosabbá válik, hogy a rovarok pusztulása a különböző mezőgazdasági gyakorlatokkal áll összefüggésben.</p>
      <p>"A tanulmányunk megerősíti, hogy a rovarok eltűnése létező probléma, és talán jóval szélesebb körű, mint azt korábban véltük, tekintve, hogy például az erdőségek rovarpopulációi is hanyatlanak" - mutatott rá a szakember.</p>
      <p>Hozzátette: "úgy gondolom, aggodalommal kell tekintenünk arra a jelenségre, hogy a csökkenés nem csupán az intenzív termelésnek kitett területeket érinti, hanem a védetteket is, vagyis azok a térségek, amelyekre a biológiai sokféleség őrzőiként tekintünk, valójában már nem képesek ellátni a feladatukat".</p>
      <p>A rovarok megfogyatkozása jelentős hatással van az egész ökoszisztémára, mivel táplálékként szolgálnak sok madár, kétéltű, denevér és hüllő számára, továbbá központi szerepet játszanak a növények beporzásában.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>
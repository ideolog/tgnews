<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-rakousku-zacal-platit-zakaz-koureni-v-restauracich/1815824?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T05:38:00+00:00"/>
    <meta property="og:title" content="V Rakousku začal platit zákaz kouření v restauracích"/>
    <meta property="og:description" content="Vídeň - V Rakousku dnes vstoupil v platnost zákon, který zakazuje kouření v restauracích a podobných zařízeních. Účastníci halloweenských večírků i štamgasti ve venkovských hospodách museli své cigarety uhasit úderem půlnoci. Kuřákům, které od nynějška kontrola přistihne v restauraci, baru či kavárně s cigaretou v ruce, hrozí pokuta 100 eur (2600 Kč). Kdo si bude ale zapalovat pravidelně, mohl by zaplatit až 1000 eur (26.000 Kč). Provozovatelům restaurací hrozí pokuta až 10.000 eur (260.000 Kč)."/>
  </head>
  <body>
    <article>
      <h1>V Rakousku začal platit zákaz kouření v restauracích</h1>
      <address><time datetime="2019-11-01T05:38:00+00:00">01 Nov 2019, 05:38</time> by <a rel="author" href="http://www.ctk.cz/" target="_blank">ČTK</a></address>
      <p>Vídeň - V Rakousku dnes vstoupil v platnost zákon, který zakazuje kouření v restauracích a podobných zařízeních. Účastníci halloweenských večírků i štamgasti ve venkovských hospodách museli své cigarety uhasit úderem půlnoci. Kuřákům, které od nynějška kontrola přistihne v restauraci, baru či kavárně s cigaretou v ruce, hrozí pokuta 100 eur (2600 Kč). Kdo si bude ale zapalovat pravidelně, mohl by zaplatit až 1000 eur (26.000 Kč). Provozovatelům restaurací hrozí pokuta až 10.000 eur (260.000 Kč).</p>
      <p>Zákaz kouření v restauracích, barech a kavárnách schválil rakouský parlament letos v červenci. Proti hlasovali jen poslanci pravicově populistické Svobodné strany Rakouska (FPÖ).</p>
      <p>Původně se přitom mělo přestat v restauracích kouřit již od loňského 1. května. Tehdejší koaliční vláda lidovců (ÖVP) a FPÖ ale příslušnou část protikuřáckého zákona zrušila. Zákaz se do hry vrátil až poté, co se letos v květnu kabinet v čele s kancléřem Sebastianem Kurzem rozpadl.</p>
      <p>Alpská republika dosud platila za jeden z posledních rájů kuřáků v Evropské unii. Ode dneška si už milovníci tabáku budou moci zapálit jen na zahrádkách a v dalších venkovních prostorách restaurací. Ve všech veřejných prostorech, kde se vyrábí, zpracovává, podává nebo konzumuje jídlo a pití, je kouření zakázáno. Nový zákaz se vztahuje i na doutníky, elektronické cigarety a dokonce i na vodní dýmky, které se kouřily ve specializovaných barech.</p>
      <p>Lékař Florian Stigler ze Štýrského Hradce očekává, že již během prvního týdne rakouské nemocnice přijmou asi o 600 pacientů méně. "Mezinárodní studie ukazují, že gastronomie bez kouření snižuje srdeční infarkty v průměru o 15 procent, mrtvice o 16 procent a zápaly plic o 24 procent," uvedl Stigler.</p>
      <p>Zákaz kouření v restauracích vítá většina rakouských politických stran. Předsedkyně sociálních demokratů Pamela Rendiová-Wagnerová, která je sama lékařkou, označila dnešek za "dobrý den pro zdraví Rakušanek a Rakušanů". Liberální strana NEOS uvedla, že dnešní den je "dobrým koncem téměř nekonečného příběhu". Jen svobodní zákaz nadále kritizují. Majitelé restaurací a barů jsou v názoru na nový zákon podle rakouských médií rozdělení.</p>
      <p>Podle dat z roku 2014 kouří pravidelně či příležitostně zhruba třetina Rakušanů. Mužů kouří pravidelně více než čtvrtina.</p>
      <p>V Česku začal protikuřácký zákon, který zavedl absolutní zákaz kouření ve veřejných prostorách, platit na konci května 2017.</p>
    </article>
  </body>
</html>
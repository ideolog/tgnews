<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739460"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T05:40:00+00:00"/>
    <meta property="og:title" content="นิวซีแลนด์มุ่งยกระดับสัมพันธ์กับอินโด-แปซิฟิก"/>
    <meta property="og:description" content="นายกรัฐมนตรีหญิงของนิวซีแลนด์มีกำหนดเยือนกรุงเทพมหานครในช่วงสุดสัปดาห์นี้ เพื่อร่วมการประชุมย่อยหลายรายการของการประชุมอาเซียน ซึ่งเธอมุ่งมั่นใช้เป็นโอกาสกระตุ้นความร่วมมือระดับภูมิภาคอินโด-แปซิฟิกในทุกด้าน"/>
  </head>
  <body>
    <article>
      <h1>นิวซีแลนด์มุ่งยกระดับสัมพันธ์กับอินโด-แปซิฟิก</h1>
      <address>
        <time datetime="2019-11-01T05:40:00+00:00">01 Nov 2019, 05:40</time>
      </address>
      <p>
        <b>นายกรัฐมนตรีหญิงของนิวซีแลนด์มีกำหนดเยือนกรุงเทพมหานครในช่วงสุดสัปดาห์นี้ เพื่อร่วมการประชุมย่อยหลายรายการของการประชุมอาเซียน ซึ่งเธอมุ่งมั่นใช้เป็นโอกาสกระตุ้นความร่วมมือระดับภูมิภาคอินโด-แปซิฟิกในทุกด้าน</b>
      </p>
      <p>สำนักข่าวต่างประเทศรายงานจากกรุงเวลลิงตัน ประเทศนิวซีแลนด์ เมื่อวันที่ 1 พ.ย.ว่านายกรัฐมนตรีจาซินดา อาร์เดิร์น กล่าวเมื่อวันศุกร์ เกี่ยวกับเป้าหมายของเธอในการเยือนกรุงเทพมหานคร ระหว่างวันที่ 3 ถึง 4 พ.ย.นี้ เพื่อเข้าร่วมการประชุมการประชุมเอเชียตะวันออก ( อีเอเอส ) ครั้งที่ 14 และการประชุมความตกลงหุ้นส่วนทางเศรษฐกิจระดับภูมิภาค ( อาร์เซป ) ซึ่งเป็นหนึ่งในการหารือย่อยของการประชุมสุดยอดสมาคมประชาชาติแห่งเอเชียตะวันออกเฉียงใต้ ( อาเซียน ) ครั้งที่ 35 ซึ่งไทยเป็นประธานในปีนี้ ว่าเธอต้องการแลกเปลี่ยนทรรศนะกับทุกฝ่ายในประเด็นทางยุทธศาสตร์และความมั่นคงที่ภูมิภาคอินโด-แปซิฟิกกำลังเผชิญร่วมกัน ไม่ว่าจะเป็นเรื่องนิวเคลียร์ ภัยคุกคามจากการก่อการร้าย การแทรกซึมของแนวคิดหัวรุนแรง ความปลอดภัยทางทะเล และภาวการณ์เปลี่ยนแปลงของสภาพอากาศโลก<br/> </p>
      <figure>
        <iframe data-src="https://twitter.com/radionz/status/1189059286791577600?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ทั้งนี้ อาร์เดิร์นกล่าวว่าทุกประเด็นที่เธอกล่าวมาเป็นการยากที่เพียงประเทศเดียว หรือเพียงไม่กี่ประเทศจะป็นผู้นำในการบริหารจัดการ แต่ “ทุกประเทศในภูมิภาคต้องร่วมมือกัน” นอกจากนี้ เธอมุ่งมั่นพบหารือระดับทวิภาคีกับสมาชิกอาเซียน เพื่อการส่งเสริมและขยายความร่วมมือในทุกระดับด้วย อนึ่ง การเยือนไทยครั้งนี้จะเป็นครั้งแรกของอาร์เดิร์น นับตั้งแต่เธอรับตำแหน่งนายกรัฐมนตรีเมื่อเดือนส.ค. 2560 ซึ่งเธอเข้าร่วมการประชุมสุดยอดอาเซียนด้วยตัวเองมาตลอด และในระหว่างที่ผู้นำหญิงวัย 39 ปี ร่วมการประชุมอาเซียนที่กรุงเทพมหานครระหว่างวันที่ 3 ถึง 4 พ.ย. นี้ รองนายกรัฐมนตรีวินสตัน ปีเตอร์ส จะปฏิบัติหน้าที่รักษาการในตำแหน่งนายกรัฐมนตรี.<br/><br/><b>เครดิตภาพ : GETTY IMAGES</b><br/> </p>
    </article>
  </body>
</html>
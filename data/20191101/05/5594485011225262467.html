<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/nay-staroto-korabokrushenie-v-sveta-e-v-blgariya-i-poluchi-svetovna-nagrada_news706586.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-01T05:10:00+00:00"/>
    <meta property="og:title" content="&quot;Най-старото корабокрушение в света&quot; е в България и получи световна награда"/>
    <meta property="og:description" content="Непокътнатият дървен кораб е на повече от 2400 години"/>
  </head>
  <body>
    <article>
      <h1>"Най-старото корабокрушение в света" е в България и получи световна награда</h1>
      <h2>Непокътнатият дървен кораб е на повече от 2400 години</h2>
      <address>
        <time datetime="2019-11-01T05:10:00+00:00">01 Nov 2019, 05:10</time>
      </address>
      <p>https://blitz.bg/svyat/nay-staroto-korabokrushenie-v-sveta-e-v-blgariya-i-poluchi-svetovna-nagrada_news706586.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1572576647-1.jpg"/>
      </figure>
      <p><b>Международната награда за археологически открития „Халед ал Асаад“ 2019 г. ще бъде връчена на „Най-старото непокътнато корабокрушение в света“, което бе намерено на 2 км дълбочина в Черно море край българското крайбрежие, пише ANSAmed.</b><br/><br/>Наградата е кръстена на сирийския директор на археологическия район и музея в Палмира от 1963 до 2003 г. и се дава всяка година по време на семинар за археологически туризъм, който ще се проведе в археологическия италиански град Пестум през 14-17 ноември.<br/><br/>Останките са запазени непокътнати от необичайния химичен състав на водата в Черно море и липсата на кислород под 180 метра. Дървеният кораб датира от преди 2400 години и е с непокътнати конструктивни елементи - като мачтата и дъските за гребците - които никога досега не са били откривани на толкова стари кораби.<br/><br/>Това е най-старото корабокрушение, за което се знае, че е открито в море. Египетски ритуални лодки, открити при разкопки, като тези на Хуфу, са по-стари, но не са открити в морето.<br/><br/>Проучването продължило 3 години и довело до откриването на над 60 исторически находки. Корабът е с дължина около 23 метра и е документиран чрез подводно дистанционно управлявано превозно средство (ROV) с видеокамери.<br/><br/><b>Превод: БЛИЦ</b><br/> </p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/impeachment-trump-il-senato-dira-no-ma-chi-voleva-spaccare-il-paese-ce-riuscito/1943937/"/>
    <meta property="og:site_name" content="IlSussidiario"/>
    <meta property="article:published_time" content="2019-11-01T05:10:19+00:00"/>
    <meta property="og:title" content="IMPEACHMENT TRUMP/ Il Senato dirà no, ma chi voleva spaccare il paese c’è riuscito"/>
    <meta property="og:description" content="La Camera ha approvato a larghissima maggioranza l'impeachment contro Trump. Il Senato dirà no, ma il paese è sempre più diviso"/>
  </head>
  <body>
    <article>
      <h1>IMPEACHMENT TRUMP/ Il Senato dirà no, ma chi voleva spaccare il paese c’è riuscito</h1>
      <h2>La Camera ha approvato a larghissima maggioranza la risoluzione contro Trump. Il Senato dirà no, ma il paese è sempre più diviso</h2>
      <address><time datetime="2019-11-01T05:10:19+00:00">01 Nov 2019, 05:10</time> by <a rel="author" href="https://www.ilsussidiario.net/autori/riro-maniscalco/" target="_blank">Riro Maniscalco</a></address>
      <p>NEW YORK — “<i>The greatest witch hunt in American history!</i>”, la più grande caccia alle streghe nella storia d’America. La Camera dei rappresentanti vota, approva a larghissima maggioranza la risoluzione di impeachment, aprendo così ufficialmente il cammino verso una possibile incriminazione del Presidente e lui, il Presidente che metà America disconosce, bolla il tutto via Twitter come caccia alle streghe.</p>
      <p>Sarà che è Halloween, ma le streghe (e magari tutta una bella serie di spettri) oggi Donald Trump più che rappresentarle, le vede. Può lamentarsi – come fa spesso e volentieri – di quelle che lui definisce ingiuste critiche e accuse che costantemente gli piovono addosso.</p>
      <p>Qualche sera fa il Presidente ha avuto la pessima idea di rispettare una sorta di tradizione presentandosi alle World Series di baseball, che si stavano giocando a Washington. Ha preso molti, ma molti più fischi lui della squadra avversaria…<br/>Comunque, almeno in merito alla votazione di ieri, può lamentarsi di tante cose, ma non del suo partito. I Repubblicani non l’hanno abbandonato, i numeri alla Camera però sono quelli che sono, con 233 rappresentanti Democratici e 197 del Gop (Grand Old Party, cioè i Repubblicani).</p>
      <p>Insomma, questo voto si sapeva già come sarebbe andato a finire (232 a favore e 196 contrari l’esito) e, <a href="https://www.ilsussidiario.net/news/impeachment-trump-perche-dividere-un-paese-che-ha-bisogno-di-essere-unito/1930491/">come ho già spiegato in altra occasione</a>, il cammino è lungo, complesso, e nessuno lo ha mai percorso fino alla condanna e alla destituzione. Però fa sempre un certo effetto avere il Presidente indagato.</p>
      <p>Che effetto? Chiedetelo ai due Rappresentanti che si sono espressi contro l’impeachment: Jeff Van Drew del New Jersey e Collin Peterson del Minnesota, entrambi Democratici.</p>
      <p>Van Drew dopo il voto si è permesso di rilasciare una dichiarazione pubblica affermando che questa indagine dividerà ancora di più un paese già diviso, lacerando tutto quel che in questi anni siamo riusciti a tenere insieme. Per non dire che ovviamente – ha concluso – alla fine questa procedura non andrà neanche da nessuna parte, perché il Senato (dove c’è una netta maggioranza repubblicana) la bloccherà.</p>
      <p>Divisione? Beh, già Van Drew per metà del paese è diventato un traditore. Ero andato a spulciare Wikipedia per capire chi fosse costui (francamente non l’avevo mai sentito nominare) e qualcuno era già riuscito a colorire le sue note personali con l’attributo <i>traitor</i> – “<i>Van Drew is a traitor</i>” riportava l’enciclopedia di internet, Van Drew è un traditore. Tempi tecnici di rimozione e via, Van Drew su Wikipedia è tornato quello di prima. Ma non sono belle cose.</p>
      <p>Abbiamo già fuoco e fiamme che si stanno mangiando la California, un’infinità di altri problemi e dobbiamo metterci a incriminare un Presidente che già si incrimina da solo?</p>
      <p>Qualunque sia il finale di questa storia per la maggioranza degli americani, sempre più arroccati ai due poli, non cambierà un bel niente. E poi novembre 2020, la nuova elezione presidenziale, è ormai dietro l’angolo.</p>
      <p>God Bless America!</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/regina-elisabetta-rito-per-scacciare-fantasma-lady-diana-non-un-esorcismo-ma/1944674/"/>
        <a href="https://www.ilsussidiario.net/news/chernobyl-boom-di-turisti-dopo-serie-tv-oltre-100mila-sfidano-radiazioni-e-record/1944526/"/>
        <a href="https://www.ilsussidiario.net/news/terza-guerra-mondiale-lindia-divide-il-kashmir-e-aumenta-le-tensioni-con-la-cina/1944329/"/>
        <a href="https://www.ilsussidiario.net/news/guerra-in-siria-frattini-gli-errori-dellue-che-hanno-regalato-erdogan-alla-russia/1943971/"/>
        <a href="https://www.ilsussidiario.net/news/dresda-proclama-stato-demergenza-nazismo-sempre-piu-violenze-da-estrema-destra/1944407/"/>
        <a href="https://www.ilsussidiario.net/news/impeachment-trump-al-via-inchiesta-ufficiale-presidente-usa-caccia-alle-streghe/1944104/"/>
      </related>
    </article>
  </body>
</html>
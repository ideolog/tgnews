<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.auto-bild.ro/stiri/examen-auto-aplicatie-microsoft-173936.html"/>
    <meta property="og:site_name" content="Auto Bild"/>
    <meta property="article:published_time" content="2019-11-01T05:39:51+00:00"/>
    <meta property="og:title" content="Polițiștii ar putea să dispară de la examenul auto, mulțumită acestei aplicații! (VIDEO)"/>
    <meta property="og:description" content="Aplicația HAMS dezvoltată de Microsoft are mai multe beneficii, unul dintre ele fiind lipsa unuia dintre factorii de stres pentru cursant."/>
  </head>
  <body>
    <article>
      <h6 class="kicker">Tehnologie</h6>
      <h1>Polițiștii ar putea să dispară de la examenul auto, mulțumită acestei aplicații! (VIDEO)</h1>
      <address><time datetime="2019-11-01T05:39:51+00:00">01 Nov 2019, 05:39</time> by <a rel="author">Auto Bild Romania</a></address>
      <p>
        <b>Aplicația HAMS dezvoltată de Microsoft are mai multe beneficii, unul dintre ele fiind lipsa unuia dintre factorii de stres pentru cursant.</b>
      </p>
      <p>Citește și:</p>
      <p>
        <a href="https://www.auto-bild.ro/stiri/examen-medical-obligatoriu-170077.html">Noul examen medical obligatoriu pentru șoferi: Nu-l treci, nu iei permisul</a>
      </p>
      <p>
        <a href="https://www.auto-bild.ro/stiri/chestionare-auto-examen-auto-160581.html">Cum obții permisul de conducere, pentru fiecare categorie în parte</a>
      </p>
      <p>Binecunoscutul producător de software Microsoft lucrează la o aplicație care ar putea duce la eliminarea polițistului în timpul susținerii examenului practic pentru obținerea permisului de conducere.</p>
      <p>Pe numele său HAMS (Harnessing AutoMobiles for Safety), aplicația analizează comportamentul conducătorului auto în timpul examenului și decide dacă acesta este pregătit pentru a face față traficului în condiții reale. Detaliul impresionant aici este că HAMS nu necesită decât un simplu smartphone – montat pe parbriz – dotat cu camere, localizare GPS și giroscop (elemente deja comune în universul telefoanelor inteligente).</p>
      <p>„Folosim dispozitive cu senzori pentru a construi un mediu virtual pentru mașini. Obiectivul este cel de monitorizare a stării șoferului, dar și modul în care este condusă mașina în condițiile de drum în care se află”, explică Microsoft. Aplicația a fost dezvoltată de departamentul Microsoft Research din India, una dintre țările cu trafic auto foarte solicitant.</p>
      <p>HAMS se folosește de ambele camere ale dispozitivului. Una dintre ele înregistrează și analizează traseul parcurs, iar cea frontală urmărește mișcările cursantului. Apoi, cu ajutorul giroscopului și a accelerometrului, software-ul poate „citi” datele telemetrice și poate astfel analiza reacțiile celui din spatele volanului.</p>
      <p>Un astfel de software poate avea mai multe aplicații: ar putea fi folosită, de exemplu, și de către companiile care operează flote. Cât despre utilizarea acestuia în timpul examenului auto – cu mențiunea că înlocuiește polițistul aflat de regulă pe scaunul pasagerului – ar putea avea un rol benefic în desfășurarea probei. În primul rând, ar elimina un factor de stres pentru cursant, care s-ar putea astfel concentra doar la ce are de făcut, fără să mai fie atent la reacțiile celui care îi analizează stilul de condus.</p>
      <p>Mai jos puteți vedea cum anume funcționează HAMS, într-o demonstrație elocventă.</p>
      <figure>
        <iframe src="https://www.youtube.com/embed/uO5W37t5nXU" width="500" height="375" data-service="Youtube" scrolling="no"/>
      </figure>
      <related>
        <h4>
          <u>Articole similare</u>
        </h4>
        <a href="https://www.auto-bild.ro/stiri/microsoft-participat-premiera-la-salonul-auto-de-la-frankfurt-170998.html"/>
        <a href="https://www.auto-bild.ro/stiri/asistentul-personal-inteligent-bmw-164105.html"/>
        <a href="https://www.auto-bild.ro/stiri/analfabeti-permis-giurgiu-162701.html"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/prokuratura-povidomila-novi-podrobici-u-spravi-zagibeli-spivrobitnika-apu-u-berezni-328088_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T05:50:00+00:00"/>
    <meta property="og:title" content="Прокуратура повідомила нові подробиці у справі загибелі співробітника АПУ у березні"/>
    <meta property="og:description" content="У крові загиблого Олександра Бухтатого було виявлено сильнодіючу психотропну речовину."/>
  </head>
  <body>
    <article>
      <h1>Прокуратура повідомила нові подробиці у справі загибелі співробітника АПУ у березні</h1>
      <h2>У крові загиблого Олександра Бухтатого було виявлено сильнодіючу психотропну речовину.</h2>
      <address>
        <time datetime="2019-11-01T05:50:00+00:00">01 Nov 2019, 05:50</time>
      </address>
      <p>Прокуратура заявила про нові подробиці у розслідуванні <a href="https://dt.ua/UKRAINE/prokuratura-povidomila-obstavini-zagibeli-spivrobitnika-administraciyi-prezidenta-305629_.html"><b>загибелі співробітника тоді ще Адміністрації президента України Олександра Бухтатого</b></a>, тіло якого 14 березня вранці виявили у Києві, на вулиці Багговутівській; в крові Бухтатого у результаті досліджень був виявлений сильний психотропний препарат клозапін, 31 жовтня розповіла речник Київської міської прокуратури Надія Максимець у коментарі виданню "<a href="https://www.pravda.com.ua/rus/news/2019/10/31/7230612/">Українська правда</a>".</p>
      <p>Максимець зазначила, що препарат виявили завдяки додатковій токсикологічній експертизі. Експертизу, у свою чергу, призначили, оскільки попереднє дослідження показало, що травми, від яких, як раніше вважало слідство, міг померти Бухтатий, нанесені за годину до його фактичної смерті.</p>
      <p>"Результати показали наявність в організмі потерпілого клозапіну та етилового спирту, що потрапили до його організму одночасно приблизно за 3-5 години до настання смерті", – пояснила речник.</p>
      <p>При цьому, хоча слідство має достатньо доказів провини двох нападників на Бухтатого у той вечір з метою пограбування, однак не може встановити, чи причетні ці ж особи до потрапляння у кров Бухтатого психотропу. На даний момент їхні дії кваліфіковано за 2 с. 187 КК України – розбій, вчинений за попередньою змовою групою осіб з метою заволодіння чужим майном, поєднаний із насильством, небезпечним для життя особи, яка зазнала нападу, санкція якої передбачає від семи до 10 років позбавлення волі.</p>
      <p>Відомо, що злочинці часто підмішують у алкогольні напої неуважним жертвам сильнодіючі медичні речовини – клофелін або клозапін, із метою подальшого пограбування. Іноді при цьому бувають випадки, що ударна доза препарату призводить до смерті потерпілого.</p>
      <p>Нагадаємо, вранці 14 березня в Шевченківському районі Києва біля недобудованої церкви перехожі <a href="https://dt.ua/UKRAINE/u-kiyevi-vbili-spivrobitnika-administraciyi-prezidenta-zmi-305537_.html"><b>виявили мертвого чоловіка в крові</b></a>. В речах загиблого знайшли посвідчення працівника Адміністрації президента України. У поліції зазначили, що за усіма ознаками загибель не пов'язана зі службовою діяльністю потерпілого.</p>
      <p>Пізніше стало відомо, що <a href="https://dt.ua/UKRAINE/policiya-dopituye-dvoh-osib-u-spravi-pro-vbivstvo-spivrobitnika-ap-305547_.html"><b>поліція затримала і допитує двох осіб</b></a>, яких підозрюють у причетності до вбивства співробітника адміністрації президента України Олександра Бухтатого. Зокрема, як зазначають у правоохоронних органах, одна з версій вбивства — корисливий мотив.</p>
      <footer>За матеріалами: <a href="https://dt.ua/go/aHR0cDovL3d3dy5wcmF2ZGEuY29tLnVhLw==">Українська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
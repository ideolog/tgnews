<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/739456"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T05:33:00+00:00"/>
    <meta property="og:title" content="&quot;ครูโอ๊ะ&quot; ชูระยองพื้นที่นวัตกรรมการศึกษาดีเด่น"/>
    <meta property="og:description" content="รมช.ศึกษาธิการ ถก ผู้บริหาร จัดการศึกษาพื้นที่นวัตกรรมการศึกษา จ.ระยอง ชู พื้นที่ระยองโดดเด่นในการจัดนวัตกรรมการศึกษาด้วยหลักคิดพัฒนาโรงเรียนทั้งระบบ หวังทุกหน่วยงานช่วยจุดประกายความร่วมมือสร้างคนตอบโจทย์อีอีซี"/>
  </head>
  <body>
    <article>
      <h1>"ครูโอ๊ะ" ชูระยองพื้นที่นวัตกรรมการศึกษาดีเด่น</h1>
      <address>
        <time datetime="2019-11-01T05:33:00+00:00">01 Nov 2019, 05:33</time>
      </address>
      <p>
        <b>รมช.ศึกษาธิการ ถก ผู้บริหาร จัดการศึกษาพื้นที่นวัตกรรมการศึกษา จ.ระยอง ชู พื้นที่ระยองโดดเด่นในการจัดนวัตกรรมการศึกษาด้วยหลักคิดพัฒนาโรงเรียนทั้งระบบ หวังทุกหน่วยงานช่วยจุดประกายความร่วมมือสร้างคนตอบโจทย์อีอีซี</b>
      </p>
      <p>วันนี้ (1 พ.ย.) นางกนกวรรณ วิลาวัลย์ รมช.ศึกษาธิการ  กล่าวตอนหนึ่งในการประชุมผู้บริหาร ศธ.สัญจร ประจำปีงบประมาณ พ.ศ.2562 : พื้นที่นวัตกรรมการศึกษา จ.ระยอง ที่โรงเรียนระยองวิทยาคม จ.ระยอง ว่า จากการที่ กระทรวงศึกษาธิการ (ศธ.)ได้ประกาศจัดตั้งพื้นที่นวัตกรรมการศึกษา ตาม พ.ร.บ.พื้นที่นวัตกรรมการศึกษา พ.ศ. 2562 พร้อมแต่งตั้งคณะกรรมการนโยบายพื้นที่นวัตกรรมการศึกษา เพื่อขับเคลื่อนการพัฒนาการจัดการศึกษาขั้นพื้นฐาน เพื่อเป็นรากฐานสำคัญของการพัฒนาคนไทย ให้มีคุณภาพ ซึ่งในส่วนของจังหวัดระยองเป็น 1 ใน 6 จังหวัดพื้นที่นวัตกรรมการศึกษานำร่อง ได้ดำเนินงานขับเคลื่อนเพื่อสร้างกลไกการบริหารจัดการ มุ่งสู่การพัฒนาสมรรถนะผู้เรียนให้เหมาะสมกับศักยภาพและบริบทของพื้นที่ และความต้องการประเทศ โดยหน่วยงาน 3 ส่วน คือ สถาบันอาศรมศิลป์ มูลนิธิสยามกัมมาจล และหน่วยงานทางการศึกษาในจังหวัด เพื่อสร้างการมีส่วนร่วมและกลไกการขับเคลื่อนภาคประชาชน ตามแผนนุทธศาสตร์การศึกษาจังหวัดระยอง สร้างระบบการบริหารวิชาการ นวัตกรรม ตำรา และสื่อการเรียนรู้ ตลอดจนจัดการเรียนรู้นอกห้องเรียนและแหล่งเรียนรู้ รวมไปถึงการสังเคราะห์องค์ความรู้ ระบบ กลไกต่าง ๆ เพื่อบริหารยุทธศาสตร์ระดับจังหวัดอย่างมีส่วนร่วมกับทุกภาคส่วน<br/><br/>รมช.ศึกษาธิการ กล่าวต่อไปว่า  ทั้งนี้ต้องขอชื่นชมการขับเคลื่อนการทำงานในพื้นที่นวัตกรรมการศึกษาระดับจังหวัด "หลักสูตรระยองมาโคร" ภายใต้ความร่วมมือกับทุกภาคส่วนอย่างมีระบบ เพื่อสร้างผู้เรียนให้เป็นพลเมือง 4.0 ด้วยหลักคิดของการพัฒนาโรงเรียนทั้งระบบ ที่จะเป็นการสร้างการเปลี่ยนแปลง 7 เรื่องที่สำคัญ ได้แก่ โรงเรียน ครู ห้องเรียน หลักสูตร วิธีการสอน และการประเมินผล  อย่างไรก็ตามพื้นที่จ.ระยอง ถือเป็นต้นแบบในการจัดการพื้นที่นวัตกรรมการศึกษา ในพื้นที่พัฒนาเศรษฐกิจพิเศษภาคตะวันออก (EEC) โดยได้จัดการศึกษาทั้งในและนอกระบบเพื่อดูแลคนทุกช่วงวัย ซึ่งกิจกรรมสร้างการรับรู้ในโรงเรียนพื้นที่นวัตกรรมนำร่องจะเป็นจุดเริ่มต้นขับเคลื่อนการจัดการศึกษา เกิดการแลกเปลี่ยนเรียนรู้ และให้ข้อคิดเห็นต่าง ๆ ที่จะเป็นประโยชน์ต่อการทำงานร่วมกัน พร้อมจุดประกายความร่วมมือร่วมใจกัน ในการสร้างระบบการศึกษาที่จะสามารถสร้างกำลังคนที่ทันยุคทันสมัย ตอบโจทย์ประเทศไทย 4.0 และการพัฒนาพื้นที่ EEC ให้เกิดผลอย่างเป็นรูปธรรม  เพื่อผลักดันความสำเร็จในพื้นที่นวัตกรรมการศึกษาจังหวัดระยอง ได้ตามเป้าหมายที่กำหนดไว้<br/> </p>
    </article>
  </body>
</html>
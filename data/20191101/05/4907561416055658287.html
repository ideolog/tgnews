<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/tamer-heper/artik-dava-acilacak-2216129"/>
    <meta property="og:site_name" content="Posta"/>
    <meta property="article:published_time" content="2019-11-01T05:00:37+00:00"/>
    <meta property="og:title" content="Artık dava açılacak"/>
    <meta property="og:description" content="En son çalıştığım işyerinden 8.8.2018’de malulen emekli oldum."/>
  </head>
  <body>
    <article>
      <h1>Artık dava açılacak</h1>
      <address><time datetime="2019-11-01T05:00:37+00:00">01 Nov 2019, 05:00</time> by <a rel="author">Tamer Heper</a></address>
      <p>En son çalıştığım işyerinden 8.8.2018’de malulen emekli oldum. İşyeri tazminatımı ödemedi. Arabulucuya başvurdum, anlaşmayı kabul etmediler. Muhasebe müdürü, “Seni 5 ay raporlu idare ettik, ne tazminatı?” diyor. Halen kemoterapi görüyorum. Bu durumda yapabileceğim ne var?</p>
      <p>Okuyucuma genel olarak sistemin işleyişi hakkında bilgi vereceğim ama durumu özel, sonuçta bir önerim olacak. Artık iş hukuku ile ilgili ihtilaflarda önce arabulucuya başvuruluyor. Arabulucuda karşılıklı yapılan müzakere sonucu bir anlaşma olursa, bu mahkeme kararı gibi hüküm ifade ediyor. Ancak anlaşma olmazsa işçinin dava açma hakkı doğuyor. Anlaşma olmadığı hallerde dava açmak süreye tabi. Anlaşmazlık tutanağının tutulmasından itibaren işe iade davalarında süre iki hafta, alacaklar içinse beş yıl. Bu süreler içinde dava açmak gerekir. Bu genel sistemdir. Ancak iş kazası ve iş hastalıkları için durum farklıdır.</p>
      <p>★ ★ ★ ★ ★</p>
      <p>İş kazası veya meslek hastalığından kaynaklanan maddi ve manevi tazminat talepleri ile bunlarla ilgili tespit, itiraz ve rücu talebinde arabuluculuk bir dava şartı olarak öngörülmemiş. Arabulucuya başvurmadan doğrudan dava açılabilir. Okuyucum malulen emekli olmuş ve bir tedavi sürecinde olduğunu belirtmiş. Acaba bu tedavi bir iş hastalığı nedeni ile mi? Şayet böyleyse arabulucuya başvurmadan dava açması mümkündü. Ancak arabulucuya başvurulmuş, artık bu safhanın tartışılması için konu kalmamış. Bu durumda okuyucum iş mahkemesinde dava açabilecek.</p>
    </article>
  </body>
</html>
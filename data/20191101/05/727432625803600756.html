<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/ikke-kjop-dette-i-utlandet/71764211"/>
    <meta property="og:site_name" content="Dinside"/>
    <meta property="article:published_time" content="2019-11-01T05:00:00+00:00"/>
    <meta property="og:title" content="Ikke kjøp dette i utlandet"/>
    <meta property="og:description" content="Noen gaver gjør du klokt i å handle hjemme i Norge."/>
  </head>
  <body>
    <article>
      <h6 class="kicker">Julegavehandel</h6>
      <h1>Ikke kjøp dette i utlandet</h1>
      <h2>Noen gaver gjør du klokt i å handle hjemme i Norge.</h2>
      <address><time datetime="2019-11-01T05:00:00+00:00">01 Nov 2019, 05:00</time> by <a rel="author">Eilin Lindvoll</a></address>
      <p>Før kunne vi reise til utlandet og se at <i>alt</i> var billigere der. Slik er det ikke lenger.</p>
      <p>
        <b>- Krona har nådd ny bunn mot euro og dollar. Både dollar- og eurokursen er blitt veldig sterk, mens krona har svekket seg, sier forbrukerøkonom Derya Incedursun i Nordea til Dinside.no, og ramser opp:</b>
      </p>
      <p>Du må nå ut med 10,25 kroner for én euro, og 9,22 kroner for én dollar. Bare det siste året har krona svekket seg om lag sju prosent mot euro og elleve prosent mot dollar. Britiske pund er også blitt veldig dyrt, tidligere i uka måtte du ut med 11,90 kroner for ett pund.</p>
      <p>Det er imidlertid viktig å merke seg at krona normalt vil svekke seg mot slutten av året, legger hun til.</p>
      <related>
        <a href="https://www.dinside.no/reise/unnga-disse-reisemalene-i-host/71562389"/>
      </related>
      <h3>Hit reiser vi</h3>
      <p>Nå er det altså dyrere for oss nordmenn å feriere i utlandet, og da særlig i England og i land som har euro og dollar. Likevel vil vi ut og reise i tiden framover. Ifølge Finn.no, er følgende sju reisemål flest har bestilt flybillett til i november og desember:</p>
      <ol>
        <li>Bangkok</li>
        <li>London</li>
        <li>Gran Canaria</li>
        <li>Manchester</li>
        <li>København</li>
        <li>Dubai</li>
        <li>Gdansk</li>
      </ol>
      <p>Og, når vi først skal ut og reise tett opp under jul, vil nok flere av oss benytte sjansen til å finne noen av årets julegaver i utlandet. Hvorvidt det lønner seg med julegaveshopping i utlandet nå, er et annet spørsmål.</p>
      <figure>
        <img src="https://dbstatic.no/71768648.jpg?imageId=71768648&amp;x=32.201405152225&amp;y=27.790788446526&amp;cropw=37.587822014052&amp;croph=31.303669008587&amp;width=321&amp;height=401"/>
        <figcaption>Derya Incedursun, forbrukerøkonom i Nordea. Vis mer</figcaption>
      </figure>
      <h3>Her er det ingenting å spare</h3>
      <p>- Butikkene i utlandet setter ikke ned prisene for å matche den norske krona, så alt du kjøper koster nå mer enn det det gjorde for ett år siden, understreker Incedursun.</p>
      <p>Kjøpte du for eksempel en smarttelefon i USA i desember i fjor og sparte 20 prosent, sparer du 9 prosent hvis du kjøper en tilsvarende telefon i år. Og kjøpte du en vare i fjor som du sparte 11 prosent på, vil du ikke spare noe på å kjøpe tilsvarende vare i år, eksemplifiserer hun.</p>
      <p>Derfor anbefaler forbrukerøkonomen deg å være oppdatert på prisene hjemme <i>før </i>du reiser, slik at du vet hvilke varer du faktisk sparer penger på.</p>
      <related>
        <a href="https://www.dinside.no/okonomi/dette-gjor-du-med-kontanter-du-har-til-overs-etter-ferien/70087956"/>
      </related>
      <h3>Noe å spare, men ikke like mye</h3>
      <p>Den norske krona har også svekket seg mot danske kroner: I juli måtte du ut med 128,46 kroner for 100 danske kroner, mens tidligere denne uka måtte du ut med 137,54 norske kroner for 100 danske.</p>
      <p>Med andre ord, har norske kroner svekket seg 6,6 prosent mot danske kroner siden juli.</p>
      <p>Også ferier til Thailand og Polen har blitt dyrere. I disse landene har thailandske baht og polske zloty styrket seg mot norske kroner.</p>
      <p>- Prisnivået i Thailand og Polen er fortsatt veldig lavt i forhold til prisene her hjemme, men du får mindre for hundrelappen nå enn for ett år siden. Det vil si at du fortsatt kan spare penger på å kjøpe varer og tjenester i disse to landene, men du sparer ikke like mye som du gjorde i fjor, sier Incedursun.</p>
      <h3>Dette lønner det seg å handle i Norge</h3>
      <p>Forbrukerøkonom Magne Gundersen i Sparebank 1 ramset opp flere shoppingtips <a href="https://www.dinside.no/okonomi/dette-lonner-det-seg-a-handle-pa-storbytur-i-host/70345473">da Dinside intervjuet ham i fjor høst</a>.</p>
      <p>Oppsummert kan vi si at internasjonale merker og designvarer ikke varierer så mye i pris, så Armani-dressen kan du like greit handle i Norge. Da får du bedre reklamasjonsmuligheter og forbrukerrettigheter med på kjøpet, samt at det er bra for norsk næringsliv.</p>
      <p>Forbrukerelektronikk, som barbermaskiner og kamera, er ganske billig i norske butikker, av og til rimeligere enn i utlandet faktisk, legger Gundersen til. Det samme gjelder hvitevarer, men du hadde vel uansett ikke kjøpt med deg et kjøleskap hjem fra storbyturen.</p>
      <h3>Se på hele regnestykket</h3>
      <p>Sett at du er i utlandet og finner den perfekte julegaven til et familiemedlem eller en venn <i>og </i>ser på prislappen at denne er billigere enn i Norge.</p>
      <p>Hold an, og husk at toll og avgifter kan komme i tillegg.</p>
      <p>- Dersom du har vært utenfor Norge i mer enn 24 timer, kan du ta med deg varer for inntil 6000 kroner uten å betale toll og avgifter. Dersom du har handlet over denne grensen, skal du betale 25 prosent merverdiavgift (MVA). For klær og matvarer kommer toll i tillegg, sier Incedursun.</p>
      <p>Nettopp av denne grunn er det viktig å se på <i>hele </i>regnestykket når du skal finne ut om du sparer noe på utenlandsshoppingen eller ei. Kanskje ville tilsvarende vare kostet deg mindre totalt her hjemme?</p>
      <related>
        <a href="https://www.dinside.no/okonomi/dette-sparer-du-pa-a-handle-barneklaer-i-london/67477376"/>
      </related>
      <h3>Få tilbake moms, men ikke i alle land</h3>
      <p>Og sist, men ikke minst, husk <i>alltid </i>å få tilbake den utenlandske MVA-en i det landet du kjøper varene. Det gjør du på denne måten:</p>
      <ul>
        <li>Ta med passet ditt når du handler og sjekk at butikken har en taxfree-ordning som refunderer momsen. Butikken vil ofte se passet ditt, og et refusjonsskjema fylles ut med stempel og signatur fra dem.</li>
        <li>På flyplassen oppsøker du refusjonsskranken. Ha varene tilgjengelig for fremvisning.</li>
      </ul>
      <p>Forbrukerøkonom Silje Sandmæl i DNB har tidligere sagt at du bør droppe momsrefusjon i Norden. Nordmenn må nemlig betale moms i ett av de nordiske landene. Derfor er det sjeldent lønnsomt å få tilbake momsen i for eksempel Sverige, for så å betale den på nytt i Norge.</p>
      <related>
        <h4>UNNGÅ SKYHØY REGNING ETTER FERIEN:</h4>
        <a href="https://www.dinside.no/okonomi/her-kan-mobildata-koste-40-kroner-pr-megabyte/71739103"/>
      </related>
    </article>
  </body>
</html>
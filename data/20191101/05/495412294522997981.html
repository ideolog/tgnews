<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/letture-tokarczuk-e-handke-visioni-addomesticate-di-ribelli-da-tabloid/1943920/"/>
    <meta property="og:site_name" content="IlSussidiario"/>
    <meta property="article:published_time" content="2019-11-01T05:11:55+00:00"/>
    <meta property="og:title" content="LETTURE/ Tokarczuk e Handke, visioni addomesticate di ribelli da tabloid"/>
    <meta property="og:description" content="Tokarczuck  e Handke: il Nobel, mai come stavolta, non è un contropotere, ma l’espressione di un potere che gioca a fare il suo contrario"/>
  </head>
  <body>
    <article>
      <h1>LETTURE/ Tokarczuk e Handke, visioni addomesticate di ribelli da tabloid</h1>
      <h2>Tokarczuck e Handke: il Nobel, mai come stavolta, non è un contropotere, ma l’espressione di un potere che gioca a fare il suo contrario</h2>
      <address><time datetime="2019-11-01T05:11:55+00:00">01 Nov 2019, 05:11</time> by <a rel="author" href="https://www.ilsussidiario.net/autori/domenico-bilotti/" target="_blank">Domenico Bilotti</a></address>
      <p>Proprio Peter Handke, <a href="https://www.ilsussidiario.net/news/nobel-letteratura-2019-peter-handke-scandagliare-la-lingua-fino-allestremo/1935847/">premio Nobel per la Letteratura nel 2019</a>, sosteneva nel 2014 che il premio dovesse essere soppresso. Non spiegava la sua icastica affermazione, ma un fondo di verità possiamo ricostruirlo anche oggi. Il Nobel che premiava i dissidenti sovietici, i pionieri dell’anticolonialismo in Africa, le attiviste femministe in Europa, non può ridursi all’elegante corifeo del senso comune. Olga Tokarczuk, premio per il 2018, e il suo omologo dell’anno successivo rappresentano, purtroppo e per varie ragioni, un mainstream culturale che talvolta si veste da differenza giuridica, o politico-religiosa, ma che resta fondamentalmente imbrigliato nei più convenzionali orizzonti di senso. </p>
      <p>La Tokarczuk è stata premiata per “la sua immaginazione narrativa che con passione enciclopedica rappresenta l’andare al di là dei confini come forma di vita” e Handke “per un lavoro influente che con ingegnosità linguistica ha esplorato la periferia e la specificità dell’esperienza umana”. Ma è davvero così? La scrittrice polacca, per ragioni anagrafiche e civili, ha rappresentato un milieu di studi antagonisti rispetto al convenzionalismo del socialismo cristiano polacco; quella differenza è però finita annacquata. Con <i>I vagabondi</i> ha ottenuto grande successo scandagliando a sorpresa un mondo più di impressioni che di espressioni, ma il fortunato e tardivo risultato del volume conferma le perplessità: perché il mondo non guardava quando l’opera usciva e oggi la rivaluta di prima grandezza? Forse quell’arrendevolezza scientemente orientata alla contemplazione ieri era fuori moda e al tempo odierno suona da consolazione?</p>
      <p>Il romanzo <i>Nella quiete del tempo</i> ha dato voce a una vena peraltro immaginifica e distopica che la motivazione del Nobel non le ha riconosciuto, nemmeno in riferimento all’eco-thriller <i>Guida il tuo carro sulle ossa dei morti</i>. Le seduzioni giudaico-cristiane dell’elefantiaco <i>I libri di Jakob</i>, ancora non tradotto in Italia, confermano che la scrittrice ha talento a fotografare il senso comune un po’ prima che accada, comunque seguendone gli sviluppi e mai asserendosi davvero indipendente da esso.</p>
      <p>Destino in fondo simile a quello di Handke, che ha esordito mettendo alla berlina tutto il primo Novecento tedesco e approdando però a una cifra stilistico-narrativa ben più involuta: <i>Sempre ancora tempesta</i> è di una brillantissima e asciutta introspezione, ma già nell’intenso e conflittuale lavoro con Wim Wenders è come se il Nostro fosse calato dalla rottura di ogni convenzione al rappresentare l’anticonvenzionale per convenzione – più convenzionale dei convenzionali, come successe al filosofo francese Bernard-Henri Lévy. </p>
      <p>Sono, certo, la Tokarczuck e Handke due scrittori che investigano a fondo il rapporto tra il diritto e le religioni: anzi, se ne imbevono così tanto da non riuscire più a leggerlo, lo rappresentano e basta. L’attivista polacca che si riconosce in una tradizione emancipativa del misticismo cristiano e l’austriaco trapiantato che riscopre il nazionalismo serbo-ortodosso. Eppure, ne escono visioni addomesticate, dove la sensibilità femminile per assurgere a voce deve de-corporalizzarsi e il ribelle, per essere ascoltato, deve prendere l’etichetta del ribelle da tabloid, dell’opinion maker senza costrutto.</p>
      <p>Questi autori, premiati anche sulla base di opere non sempre all’altezza del loro vero genio, fanno rimpiangere che il Nobel non sia stato ancora mai dato a Claudio Magris, che ha dedicato la sua letteratura a una ricerca di senso della socialità democratica, o a Roberto Calasso, che nella grigia inquietudine del pessimismo ha saputo scavare pareti solide per l’erudizione. Il Nobel, mai come stavolta, non è un contropotere, ma l’espressione di un potere che gioca a fare il suo contrario. Corteggiando l’Est, ma puntando sempre e comunque ad Ovest. </p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/letture-le-fiabe-un-viaggio-di-fantasia-nel-dramma-della-vita/1945788/"/>
        <a href="https://www.ilsussidiario.net/news/letture-tolkien-e-la-fede-cattolica-il-bello-di-piantare-un-seme-sotto-il-gelo/1946179/"/>
        <a href="https://www.ilsussidiario.net/news/letture-paolo-vi-e-gli-ebrei-il-mistero-di-unappartenenza-comune/1945294/"/>
        <a href="https://www.ilsussidiario.net/news/evoluzione-8-quelle-strane-coppie-che-smontano-la-lotta-darwiniana/1944856/"/>
        <a href="https://www.ilsussidiario.net/news/andreotti-da-de-gasperi-al-popolo-un-protagonista-nellitalia-in-macerie/1944682/"/>
        <a href="https://www.ilsussidiario.net/news/letture-eleonora-pimentel-fonseca-lavventura-di-una-femminista-fuori-tempo/1941625/"/>
      </related>
    </article>
  </body>
</html>
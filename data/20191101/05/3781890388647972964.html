<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739449"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T05:22:00+00:00"/>
    <meta property="og:title" content="'ปาล์มขวด'ไม้สวยงามปลูกง่าย แต่อาจอันตรายถึงชีวิต!"/>
    <meta property="og:description" content="“ปาล์มขวด” ประดับสวน เลือกบริเวณปลูกให้ถูกที่ ควรหมั่นดูแลรักษา มิเช่นนั้นอาจอันตรายถึงชีวิต"/>
  </head>
  <body>
    <article>
      <h1>'ปาล์มขวด'ไม้สวยงามปลูกง่าย แต่อาจอันตรายถึงชีวิต!</h1>
      <address>
        <time datetime="2019-11-01T05:22:00+00:00">01 Nov 2019, 05:22</time>
      </address>
      <p>
        <b>“ปาล์มขวด” ประดับสวน เลือกบริเวณปลูกให้ถูกที่ ควรหมั่นดูแลรักษา มิเช่นนั้นอาจอันตรายถึงชีวิต</b>
      </p>
      <p>จากกรณีที่ ดร.เดือนเด่น นิคมบริรักษ์ อายุ 54 ปี ผอ.วิจัยด้านบริหารการจัดการระบบเศรษฐกิจฝ่ายวิจัยเศรษฐกิจรายสาขาสถาบันวิจัยเพื่อการพัฒนาประเทศไทย(ทีดีอาร์ไอ) ประสบอุบัติเหตุถูกต้นไม้ล้มทับภายในบ้านพักได้รับบาดเจ็บสาหัส ก่อนคนภายในบ้านช่วยกันนำส่ง รพ.คามิลเลี่ยน และทนพิษบาดแผลไม่ไหวเสียชีวิตในที่สุด</p>
      <figure>
        <img src="https://www.dailynews.co.th/admin/upload/20191101/news_GCQYWBHDNa122312_533.jpg?v=201911011510?v=8737"/>
      </figure>
      <p>เมื่อวันที่ 1 พ.ย. ผู้สื่อข่าว <b>"เดลินิวส์ ออนไลน์"</b> ได้สอบถามไปยัง <b>อ.บรรจง สมบูรณ์ชัย</b> อาจารย์ประจำสาขาวิชาเทคโนโลยีภูมิทัศน์ คณะสถาปัตยกรรมศาสตร์และการออกแบบสิ่งแวดล้อม มหาวิทยาลัยแม่โจ้ จ.เชียงใหม่ ได้ให้ข้อมูลเกี่ยวกับเรื่องดังกล่าวว่า จากการดูภาพที่เกิดเหตุน่าจะเป็นต้นปาล์มพันธุ์ “ปาล์มขวด” เป็นปาล์มในวงศ์ย่อยหมาก โดยปาล์มขวดเป็นปาล์มต้นเดี่ยว ลำต้นคอดใกล้โคนและป่องกลาง ลำต้นมีเส้นผ่านศูนย์กลาง 50 เซนติเมตร สูงได้ถึง 25 เมตร คอสีเขียวเข้มและยาวถึง 1 เมตร ใบรูปขนนก ทางใบยาว 5-6 เมตร ใบย่อยเรียวยาวและแตกออกเป็นสองทิศทาง ปกติปาล์มขวดจะมีสภาพที่แข็งแรง มีอายุขัยโดยเฉลี่ย 50-60 ปี มีโอกาสน้อยมากที่จะล้มลงมาทับคนได้ นอกเสียจากบริเวณตรงโคนแมลงศัตรูพืชทำลาย เช่น ปลวก ด้วง เนื่องจากปาล์มเป็นต้นไม้ลำต้นเดี่ยว จึงต้องใช้โคนรากในการยึดลำต้นให้ตั้งตรง เราจึงต้องหมั่นสังเกตุให้ดีว่าบริเวณโคนต้นผุผังหรือไม่ เพราะหลายๆ คนมักปลูกต้นไม้พุ่มเล็กโดยรอบต้นปาล์มเพื่อความสวยงาม จึงทำให้มองไม่เห็นโดยรอบของต้นปาล์มจนอาจทำให้เกิดอันตรายได้</p>
      <figure>
        <img src="https://www.dailynews.co.th/admin/upload/20191101/news_uaVElGlGQS122311_533.jpg?v=201911011510?v=3855"/>
      </figure>
      <p>อ.บรรจง กล่าวต่อว่า จากภาพที่เป็นข่าว สาเหตุที่แท้จริงน่าจะเกิดจากความไม่รู้ เพราะต้นปาล์มขวดดังกล่าวมีลักษณะที่หมดสภาพหรือตายแล้ว จึงควรที่จะตัดหรือโค่นทิ้ง เนื่องจากต้นปาล์มเป็นต้นไม้เปลือกแข็ง ทำให้ถ้ามองจากภายนอกจะไม่ทราบว่าภายในผุผังมากแค่ไหน ทางที่ดีหากพบว่าเป็นต้นไม้ที่ตายแล้ว ควรที่จะตัดทิ้ง ถึงแม้ด้านในจะผุพังแต่เปลือกด้านนอกแข็ง มีน้ำหนัก หากล้มมากระแทกหรือทับคนเราอาจทำให้เสียชีวิตได้ นอกจากนี้ยังเป็นเพราะบริเวณที่ปลูกเป็นมุมอับใกล้บ้าน มีของวางอยู่ข้างๆ มากมาย จึงเป็นที่ไม่ควรปลูกต้นปาล์มเป็นอย่างมาก ดังนั้นต้องระมัดระวังและหมั่นสังเกตให้ดี</p>
      <figure>
        <img src="https://www.dailynews.co.th/admin/upload/20191101/news_DBPpVLQXjp122311_533.jpg?v=201911011510?v=4230"/>
      </figure>
      <p>“ปาล์มขวด เป็นปาล์มประดับที่ต้องการแสงแดดจัด นิยมปลูกกลางแจ้ง เช่น สวนสาธารณะ ริมทางเดิน ถนนริมทะเล ไม่นิยมปลูกในสนามเด็กเล่นหรือใกล้บ้านเพราะใบใหญ่ เมื่อร่วงลงมาอาจทำอันตรายต่อคนหรือสิ่งของ และรากอาจทำลายโครงสร้างสิ่งก่อสร้างได้ อีกทั้งยังดูแลยากหากต้นใหญ่ขึ้นมา และควรหมั่นดูแลกิ่งแห้ง กาบแห้งและแมลงศัตรูพืชอยู่เสมอ เพื่อป้องกันอันตรายที่จะเกิดขึ้น” อ.บรรจง กล่าว</p>
      <figure>
        <img src="https://www.dailynews.co.th/admin/upload/20191101/news_FFlHhmfxXz122310_533.jpg?v=201911011510?v=4140"/>
      </figure>
      <p>ขอบคุณข้อมูลจาก : อ.บรรจง สมบูรณ์ชัย<br/><br/><br/><b>ข่าวที่เกี่ยวข้อง...</b><br/>- <a href="https://www.dailynews.co.th/regional/739312">ต้นไม้ล้มทับ'ดร.เดือนเด่น' นักเศรษฐศาสตร์คนดังสิ้นใจ</a><br/> </p>
    </article>
  </body>
</html>
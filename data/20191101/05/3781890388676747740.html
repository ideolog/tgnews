<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739461"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T05:43:00+00:00"/>
    <meta property="og:title" content="ไม่อโหสิให้'เอ็ม ยัดตู้เย็น' แค้นถุงคลุมหัว-ปล่อยขาดใจ"/>
    <meta property="og:description" content="'ญาติเศรษฐินี' ไม่ขออโหสิกรรมให้ 'เอ็ม ยัดตู้เย็น' เพราะผู้ตายพูดมาตลอดว่าผู้ต้องหาเป็นคนดี จิตใจงาม แต่กลับเหี้ยมโหดเลือดเย็นได้ขนาดนี้"/>
  </head>
  <body>
    <article>
      <h1>ไม่อโหสิให้'เอ็ม ยัดตู้เย็น' แค้นถุงคลุมหัว-ปล่อยขาดใจ</h1>
      <address>
        <time datetime="2019-11-01T05:43:00+00:00">01 Nov 2019, 05:43</time>
      </address>
      <p>
        <b>"ญาติเศรษฐินี" ไม่ขออโหสิกรรมให้ "เอ็ม ยัดตู้เย็น" เพราะผู้ตายพูดมาตลอดว่าผู้ต้องหาเป็นคนดี จิตใจงาม แต่กลับเหี้ยมโหดเลือดเย็นได้ขนาดนี้</b>
      </p>
      <p>กรณีเกิดเหตุฆาตกรรมโหด น.ส.วรรณี จิรเจริญยิ่ง อายุ 58 ปี เศรษฐินี โดยยัดตู้เย็นโรยปูนทับเพื่ออำพรางศพ ในอาคารพาณิชย์เลขที่ 90/3 หมู่ 3 ต.บ้านหลวง อ.จอมทอง จ.เชียงใหม่ ซึ่งผู้ตายมาปฏิบัติธรรมที่วัดพระธาตุศรีจอมทอง และหายตัวไปตั้งแต่วันที่ 18 ต.ค. พี่ชายไม่สามารถติดต่อได้จึงเดินทางมาหาและมาพบศพ ต่อมาชุดสืบสวนจับกุมตัวคนร้ายได้คือ นายวิฑูรย์ ศรีตะบุตร์ หรือ เอ็ม อายุ 39 ปี ชาวลำปาง<br/><br/>ความคืบหน้าเมื่อวันที่ 1 พ.ย. ที่ บช.ภ.5 พล.ต.ท.ประจวบ วงค์สุข ผบช.ภ.5 พล.ต.ต.วีรชน บุญทวี ผบก.สส.ภ.5 พล.ต.ต.พิเชษฐ จีระนันตสิน ผบก.ภ.จว.เชียงใหม่ ได้คุมตัว นายเอ็ม อายุ 39 ปี มาสอบสวนขยายผล โดยมีบรรดาญาติพี่น้องของผู้ตายร่วมรับฟังคำรับสารภาพด้วย หลังคำให้การ นายเอ็ม ได้ร่ำไห้กราบขอโทษต่อญาติพี่น้องผู้เสียชีวิต รู้สึกเสียใจที่ได้ก่อเหตุลงไปเพราะความคิดชั่ววูบที่อยากได้เงินเท่านั้น พอทำแล้วก็รู้สึกเสียใจ เศร้าใจอยู่ตลอดเวลา และหากย้อนเวลากลับไปได้จะไม่ทำเด็ดขาด แต่ทางญาติผู้ตายไม่ขอยกโทษหรือไม่อโหสิให้เนื่องจากผู้ตายบอกกล่าวมาตลอดว่านายเอ็มเป็นคนดีมีจิตใจงดงาม</p>
      <figure>
        <img src="https://www.dailynews.co.th/admin/upload/20191101/news_ZLemQFjooQ124603_533.jpg?v=20191101168?v=9934"/>
      </figure>
      <p>ซึ่งประโยคที่ญาติผู้ตายเจ็บแค้นมากสุดคือ ประโยคที่ผู้ต้องหารับว่า เอาถุงขยะคลุมหัวหวังให้ขาดอากาศหายใจ ระหว่างนั้นก็นั่งเล่นมือถือรอเวลาไปเรื่อยๆนานหลายชั่วโมง กระทั่งผู้ตายแน่นิ่ง ไม่หายใจ มั่นใจว่าเสียชีวิตแน่แล้ว จึงออกจากบ้านไปเที่ยวในตัวเมืองเชียงใหม่ จากนั้นวันที่ 13 ต.ค. ก็กลับเข้ามาที่บ้านดูศพผู้ตาย และเอาบัตรเอทีเอ็มไปกเพื่อซื้อปูนซีเมนต์มา ก่อนจะล้มตู้เย็นให้นอนลงแล้วนำร่างผู้ตายยัดลงไปและเอาปูนโรยไว้เพื่อซับน้ำเหลืองไม่ให้ไหลออก จากนั้นก็ขับรถกลับเข้ามานอนกับกิ๊กสาว และชวนกันไปเที่ยวที่ จ.เชียงรายและ จ.ลำปาง.</p>
      <figure>
        <img src="https://www.dailynews.co.th/admin/upload/20191101/news_QtVVvvGpZo124604_533.jpg?v=20191101168?v=8248"/>
      </figure>
    </article>
  </body>
</html>
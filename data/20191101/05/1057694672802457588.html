<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/oikonomia/article/2014511/telos-epitidevmatos-pos-tha-to-apofigete.html"/>
    <meta property="og:site_name" content="News.gr"/>
    <meta property="article:published_time" content="2019-11-01T05:58:32+00:00"/>
    <meta property="og:title" content="Τέλος επιτηδεύματος: Πώς θα το αποφύγετε"/>
    <meta property="og:description" content="Η δήλωση της «αδράνειας» στην Εφορία και το πρόστιμο – Σε ποιες περιπτώσεις εφαρμόζεται μειωμένο τέλος"/>
  </head>
  <body>
    <article>
      <h1>Τέλος επιτηδεύματος: Πώς θα το αποφύγετε</h1>
      <address><time datetime="2019-11-01T05:58:32+00:00">01 Nov 2019, 05:58</time> by <a rel="author">Προσοχή:</a></address>
      <h3>Η δήλωση της «αδράνειας» στην Εφορία και το πρόστιμο – Σε ποιες περιπτώσεις εφαρμόζεται μειωμένο τέλος</h3>
      <p>Η σταδιακή μείωση του <a href="https://www.news.gr/tag/telos-epitidevmatos">τέλους επιτηδεύματος</a> που πληρώνουν σήμερα οι ελεύθεροι επαγγελματίες και οι επιχειρήσεις βρίσκεται ψηλά στην ατζέντα της κυβέρνησης. Το μέτρο αναμένεται να ενεργοποιηθεί από τα εισοδήματα του 2021 και μετά. Μέχρι τότε όμως οι επιχειρήσεις και οι <a href="https://www.news.gr/tag/eleftheri-epangelmaties">ελεύθεροι επαγγελματίες</a> έχουν τη  δυνατότητα να γλιτώσουν από το τέλος επιτηδεύματος ή να πληρώσουν μικρότερο τέλος για τη χρήση του 2019. Το ίδιο ισχύει για τους εργαζόμενους με «μπλοκάκι» που έχουν δηλώσει στην εφορία αδράνεια ή βρίσκονται στην κατάσταση αυτή αλλά δεν το έχουν ακόμη δηλώσει.</p>
      <p>Από την υποχρέωση καταβολής του συγκεκριμένου τέλους, το οποίο κυμαίνεται από 400 έως 1.000 ευρώ τον χρόνο, έχουν τα φυσικά ή νομικά πρόσωπα και οι νομικές οντότητες που βρίσκονται σε αδράνεια.</p>
      <h4>Η διαδικασία της απαλλαγής</h4>
      <p>
        <b>Συγκεκριμένα, από το τέλος επιτηδεύματος θα απαλλαγούν πλήρως:</b>
      </p>
      <p>-  Οι ελεύθεροι επαγγελματίες, οι επιχειρήσεις και οι εργαζόμενοι με <a href="https://www.news.gr/tag/mplokakia">«μπλοκάκι»</a> που έχουν δηλώσει ή θα δηλώσουν στην Εφορία αδράνεια για ολόκληρο το 2019.</p>
      <p>-  Οσοι δηλώσουν εκ των υστέρων «αδράνεια» για ολόκληρο το 2019.</p>
      <p>Η απαλλαγή θα χορηγηθεί κατά την εκκαθάριση των δηλώσεων φορολογίας εισοδήματος που θα υποβάλλουν το 2020 οι συγκεκριμένοι φορολογούμενοι. Αυτό σημαίνει ότι στο εκκαθαριστικό του επόμενου έτους θα είναι «ελαφρύτερο» αφού δεν θα περιλαμβάνει το τέλος επιτηδεύματος που κυμαίνεται από 400 έως 1.000 ευρώ.</p>
      <h4>Πως θα δηλωθεί η αδράνεια</h4>
      <p>Όσοι δεν έχουν δηλώσει ακόμη ότι βρίσκονται σε αδράνεια το 2019, προκειμένου να απαλλαγούν πλήρως από το τέλος επιτηδεύματος, θα πρέπει να υποβάλουν εκπρόθεσμα τις σχετικές δηλώσεις στην εφορία τους. Ως ημερομηνία έναρξης της «αδράνειας» θα πρέπει να δηλώσουν την 1η Ιανουαρίου 2019. Με την υποβολή των εκπρόθεσμων δηλώσεων θα υποχρεωθούν να πληρώσουν πρόστιμο 100 ευρώ για εκπρόθεσμη υποβολή δήλωσης.</p>
      <p>Επιπλέον, όσες επιχειρήσεις και ελεύθεροι επαγγελματίες καθώς και όσοι εργαζόμενοι με «μπλοκάκια» τέθηκαν σε «αδράνεια» κάποια χρονική στιγμή μέσα στο 2019, εφόσον έχουν ήδη δηλώσει το γεγονός αυτό στη ΔΟΥ ή εφόσον το δηλώσουν εκπρόθεσμα πληρώνοντας πρόστιμο 100 ευρώ, θα πληρώσουν το 2020 το τέλος επιτηδεύματος της χρήσης του 2019 μειωμένο κατά ποσοστό ανάλογο του χρονικού διαστήματος κατά το οποίο έπαψαν να έχουν δραστηριότητα μέσα στο έτος αυτό.</p>
      <p>Σε κάθε τέτοια περίπτωση, το ετήσιο τέλος επιτηδεύματος θα περιοριστεί ανάλογα με τους μήνες στους οποίους ο υπόχρεος είχε δραστηριότητα εντός του 2019. Χρονικό διάστημα άσκησης δραστηριότητας μεγαλύτερο των 15 ημερών μέσα σε έναν μήνα θα λογίζεται ως ολόκληρος μήνας.</p>
      <p><b>Προσοχή:</b> Οι ενδιαφερόμενοι να απαλλαγούν από το τέλος επιτηδεύματος λόγω αδράνειας θα πρέπει καθ’ όλη τη διάρκεια του διαστήματος κατά το οποίο έχουν δηλώσει ή πρόκειται να δηλώσουν ότι βρίσκονταν σε αδράνεια εντός του 2019 να μην έχουν πραγματοποιήσει καμία συναλλαγή. Δηλαδή, δεν θα πρέπει να έχουν εκδώσει κανένα τιμολόγιο αλλά ούτε και να έχουν λάβει κάποιο τιμολόγιο. Οποιασδήποτε μορφής συναλλαγή  ακυρώνει αυτόματα την αδράνεια.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/oikonomia/article/1979806/ta-metra-tis-telefteas-stigmis-pou-episan-tous-thesmous.html"/>
        <a href="https://www.news.gr/oikonomia/article/1974928/pistonete-stous-logariasmous-eleftheron-epangelmation-i-ekkatharisi-tou-efka.html"/>
        <a href="https://www.news.gr/oikonomia/article/1949560/ti-tha-allaxi-stis-isfores-gia-eleftherous-epangelmaties-ke-agrotes.html"/>
      </related>
    </article>
  </body>
</html>
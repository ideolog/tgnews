<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739450"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T05:30:00+00:00"/>
    <meta property="og:title" content="กปภ. รับรางวัล &quot;Digital Government Awards 2019&quot;"/>
    <meta property="og:description" content="การประปาส่วนภูมิภาค ได้รับรางวัลรัฐบาลดิจิทัลและรางวัลการสนับสนุนนโยบายรัฐบาลตามโครงการยกเลิกสำเนาเอกสารราชการ จากงาน “Digital Government Awards 2019”"/>
  </head>
  <body>
    <article>
      <h1>กปภ. รับรางวัล "Digital Government Awards 2019"</h1>
      <address>
        <time datetime="2019-11-01T05:30:00+00:00">01 Nov 2019, 05:30</time>
      </address>
      <p>
        <b>การประปาส่วนภูมิภาค ได้รับรางวัลรัฐบาลดิจิทัลและรางวัลการสนับสนุนนโยบายรัฐบาลตามโครงการยกเลิกสำเนาเอกสารราชการ จากงาน “Digital Government Awards 2019”</b>
      </p>
      <p><b>ดร.นพรัตน์ เมธาวีกุลชัย ผู้ว่าการการประปาส่วนภูมิภาค (กปภ.</b>) เปิดเผยว่า กปภ. ในฐานะหน่วยงานรัฐวิสาหกิจสังกัดกระทรวงมหาดไทยมีภารกิจหลักในการผลิตและจำหน่ายน้ำประปาให้บริการประชาชนในพื้นที่ 74 จังหวัดทั่วประเทศ ยกเว้นในเขตพื้นที่กรุงเทพมหานคร นนทบุรี และสมุทรปราการ ตอบสนองนโยบายรัฐบาล โดยนำความก้าวหน้าของเทคโนโลยีการสื่อสารมาประยุกต์ใช้ในการให้บริการประชาชนผ่านช่องทางดิจิทัล อาทิ บริการขอติดตั้งประปา บริการชำระค่าน้ำประปา บริการข้อมูลข่าวสารผ่านเว็บไซต์ บริการแจ้งปัญหาข้อร้องเรียน และดำเนินโครงการลดกระดาษเพื่อบริการประชาชน (Smart Service) เพื่อให้ประชาชนได้รับความสะดวกในการขอรับบริการจาก กปภ. โดยไม่ต้องใช้สำเนาเอกสารราชการ </p>
      <figure>
        <img src="https://www.dailynews.co.th/admin/upload/20191101/news_SpTApfrWRb122629_533.jpg?v=20191104017?v=9483"/>
      </figure>
      <p>ซึ่ง คณะรัฐมนตรีมีมติ เรื่อง มาตรการอำนวยความสะดวกและลดภาระแก่ประชาชน โดยการไม่เรียกสำเนาเอกสารที่ทางราชการออกให้จากประชาชน เมื่อวันที่ 2 ตุลาคม 2561 ล่าสุด กปภ. ผ่านการสำรวจระดับความพร้อมการพัฒนารัฐบาลดิจิทัลหน่วยงานภาครัฐ จากสำนักงานพัฒนารัฐบาลดิจิทัล (องค์การมหาชน) หรือ สพร. โดยได้รับรางวัลรัฐบาลดิจิทัลและรางวัลการสนับสนุนนโยบายรัฐบาลตามโครงการยกเลิกสำเนาเอกสารราชการ จากงาน <b>“Digital Government Awards 2019” </b>ณ ตึกสันติไมตรี ทำเนียบรัฐบาล เมื่อวันที่ 30 ตุลาคม 2562 ที่ผ่านมา ซึ่ง กปภ. มีความยินดีอย่างยิ่งที่ได้เป็นส่วนหนึ่งในการขับเคลื่อนภาครัฐไปสู่การเป็นรัฐบาลดิจิทัล</p>
      <figure>
        <img src="https://www.dailynews.co.th/admin/upload/20191101/news_iZoTxrxZoC122628_533.jpg?v=20191104017?v=4871"/>
      </figure>
      <p><b>ผู้ว่าการ กปภ.</b> กล่าวเพิ่มเติมว่า นอกจากการผลิตและส่งจ่ายน้ำประปาที่สะอาดได้มาตรฐานองค์การอนามัยโลก (WHO) ให้ประชาชนได้ใช้อุปโภคบริโภคแล้ว สิ่งสำคัญที่เป็นจุดเริ่มต้นของบริการอื่น ๆ  ที่เกิดขึ้นคือการคำนึงถึงการอำนวยความสะดวกและลดภาระค่าใช้จ่ายให้กับลูกค้าของ กปภ. ที่อยู่ตามภูมิภาคต่าง ๆ ใน 74 จังหวัดทั่วประเทศ ซึ่งทั้ง 2 รางวัล จะทำให้ กปภ. มุ่งมั่นพัฒนาการบริการของ กปภ. ต่อไป<br/> <br/> <br/> </p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/candas-tolga-isik/ab-663-milyon-euroyu-neden-simdi-gonderiyor-2216131"/>
    <meta property="og:site_name" content="Posta"/>
    <meta property="article:published_time" content="2019-11-01T05:00:38+00:00"/>
    <meta property="og:title" content="AB, 663 milyon euro'yu neden şimdi gönderiyor?"/>
    <meta property="og:description" content="Avrupa Birliği dün Türkiye’ye Suriyeli sığınmacılar için 663 milyon Euro’luk bir yardım paketini onayladı."/>
  </head>
  <body>
    <article>
      <h1>AB, 663 milyon euro'yu neden şimdi gönderiyor?</h1>
      <address><time datetime="2019-11-01T05:00:38+00:00">01 Nov 2019, 05:00</time> by <a rel="author">Candaş Tolga Işık</a></address>
      <p>Avrupa Birliği dün Türkiye’ye Suriyeli sığınmacılar için 663 milyon Euro’luk bir yardım paketini onayladı. Bu köşeyi takip edenler bilir, sürekli şunu yazıyorum: Türkiye’nin Suriyeli mülteciler konusunda kapıları açma ihtimali AB’nin bugün en büyük korkusu! Avrupa’da hiçbir siyasetçi bunu göze alamaz. Türkiye’nin AB politikasını bunu bilerek daha akıllıca kurgulamak şart.</p>
      <p>Birkaç haftadır Cumhurbaşkanı Erdoğan neredeyse her konuşmasında Barış Pınarı Harekâtı ile ilgili tavır alan AB’ye “Kapıları açarız” mesajı gönderiyordu. İşte sonuç! 663 milyon Euro bugüne kadar Suriyeliler için 40 milyar dolar harcamış, Türkiye’nin ne kadar derdine derman olur o ayrı ama yine de diplomaside doğru argümanın sonuca ne kadar hızlı ulaştırdığının bir vesikasıdır bu olay. Kayda geçsin.</p>
      <p>
        <b>YOBAZ YOBAZDIR!</b>
      </p>
      <p>Cumhuriyet Bayramı’nda cüppeli sarıklı bir adamın toplu taşıma aracında taciz edilirken çekilen videoyu gördünüz mü? Bunu yapanlar ne Ulu Önder Atatürk’ü ne de onun kurmaya çalıştığı muhasır medeniyet seviyesindeki cumhuriyetin ruhunu anlamış.</p>
      <p>Bir yanda yobaz dinciler diğer yanda yobaz laikçiler el birliğiyle cumhuriyetimize saldırıyor. İnanın hangisi daha çok zarar veriyor emin değilim. Topluma zehirlerini akıtmakta, kutuplaştırmakta, bölmekte, bir zamanlar hoşgörünün en temel ortak değer olduğu bu ülkede insanları birbirine düşman ettirmeye çalışmakta adeta yarışıyorlar. Allah yobazın her türlüsünden korusun bu ülkeyi.</p>
      <p>
        <b>BEŞİKTAŞ’TAKİ VİDA KRİZİNİN SEBEBİ 600 BİN EURO!</b>
      </p>
      <p>Beşiktaşlı futbolcu Domagoj Vida’nın ödemelerinin yapılmasına rağmen UEFA’ya gönderilecek borçsuzluk kağıdına imza atmamasının esas nedeni kendisine verilen bir söz! Vida diyor ki, “Bugüne kadar ödemeler hep geç yapıldı. Bundan önceki yönetim ‘bir daha ödemeni geç yapmayacağız, gel bir daha imzala’ dedi. Ben de bir daha geç öderseniz 600 bin Euro tazminat isterim dedim. Onlar da kabul ettiler.</p>
      <p>Yine geç ödeme yapıldı. O yüzden şimdi sözleşmeme o 600 bin Euor’nun da eklenmesini istiyorum.” Yeni yönetim de haliyle bunu kabul etmiyor. Borçsuzluk kağıdını Beşiktaş aldı. Ama muhtemelen Vida bu 600 bin Euro için dava açacak. Kazanır mı? Birkaç hukukçuyla konuştum, “Kazanması zor” dediler. İşte Vida krizinin perde arkası bu...</p>
    </article>
  </body>
</html>
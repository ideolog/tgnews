<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/deputatka-vid-sluga-narodu-vereshchuk-poyasnila-yak-otrimala-medal-vid-yanukovicha-636882.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T05:51:07+00:00"/>
    <meta property="og:title" content="Депутатка від «Слуга народу» Верещук пояснила, як отримала медаль від Януковича"/>
    <meta property="og:description" content="Верещук визнала, що не треба було «малодушнічати», а реально відмовитись від нагороди"/>
  </head>
  <body>
    <article>
      <h1>Депутатка від «Слуга народу» Верещук пояснила, як отримала медаль від Януковича</h1>
      <address>
        <time datetime="2019-11-01T05:51:07+00:00">01 Nov 2019, 05:51</time>
      </address>
      <h4>Верещук визнала, що не треба було «малодушнічати», а реально відмовитись від нагороди</h4>
      <p>Нардепка від «Слуги народу» Ірина Верещук розповіла, що отримала медаль від Віктора Януковича у 2011 році, аби через це не покарали працівницю райдержадміністрації.</p>
      <p>Верещук в інтерв'ю <a href="https://24tv.ua/sluga_narodu_vereshhuk_poyasnila_yak_otrimala_medal_vid_yanukovicha_n1227585">«24 каналу»</a> зазначила, що в неї виникала думка не брати медаль від Віктора Януковича до 20 річниці незалежності України.</p>
      <p>«Колеги не дадуть збрехати, що я її не отримувала принципово. Десь пів року вона лежала в райдержадміністрації, тому що не Янукович, звичайно, вручав мені медаль. Я вже до того часу встигла перебувати в антагонізмі до райдержадміністрації, до представників Януковича в районі. Ми конфліктували за кожну гривню, яку вони забирали від нас, вимивали з громад. Я принципово відмовлялась», – сказала нардепка.</p>
      <p>За її словами, прийняти медаль покликала керівниця загального відділу райдержадміністрації, яка сказала, якщо Верещук її не забере, то вона отримає догану.</p>
      <p>«Ми можемо її про це запитати і перевірити, я думаю, вона жива і здорова. Вона сказала, якщо ти не отримаєш, то я отримаю за це наганяй. Я не зі співчуття це зробила. Просто я розуміла, що таке державне управління, бо працювала до цього якийсь час три місяці заступником голови райдержадміністрації. І в принципі для мене це не було якимось там, бо це не був ні 2013 рік, ні 2014 рік», – зазначила Верещук. </p>
      <p>Вона також додала: «Так, погоджуюсь, не треба було «малодушнічати», а реально відмовитись і далі триматись на своєму, але… Так зробила».</p>
      <p>Як відомо, Ірина Верещук з 2010 по 2015 рік була мером Рави-Руської. А з 2016 року обіймала посаду президента Міжнародного центру балтійсько-чорноморських досліджень та консенсусних практик.</p>
      <related>
        <a href="https://glavcom.ua/news/jevropeyski-partneri-vidilili-ukrajini-800-mln-jevro-na-sudovu-reformu-vereshchuk-632907.html"/>
        <a href="https://glavcom.ua/country/politics/partiya-poroshenka-vimagaje-poyasniti-poziciyu-vereshchuk-yaka-zayavila-pro-pereglyad-vidnosin-z-nato-627600.html"/>
        <a href="https://glavcom.ua/news/deputat-vid-slugi-narodu-vereshchuk-mi-ne-vigrajemo-viynu-proti-rosiji-622982.html"/>
      </related>
    </article>
  </body>
</html>
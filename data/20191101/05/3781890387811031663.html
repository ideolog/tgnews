<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739451"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T05:16:00+00:00"/>
    <meta property="og:title" content="ผบ.มทบ.11ต้อนรับทหารใหม่สร้างความอุ่นใจผู้ปกครอง"/>
    <meta property="og:description" content="ผบ.มทบ.11 ต้อนรับทหารใหม่สร้างความอุ่นใจผู้ปกครอง พร้อมให้ความเชื่อมั่นการฝึก เปิดหน่วยทหารคลายกังวล ขานรับทำตามนโยบาย “บิ๊กแดง”"/>
  </head>
  <body>
    <article>
      <h1>ผบ.มทบ.11ต้อนรับทหารใหม่สร้างความอุ่นใจผู้ปกครอง</h1>
      <address>
        <time datetime="2019-11-01T05:16:00+00:00">01 Nov 2019, 05:16</time>
      </address>
      <p>
        <b>ผบ.มทบ.11 ต้อนรับทหารใหม่สร้างความอุ่นใจผู้ปกครอง พร้อมให้ความเชื่อมั่นการฝึก เปิดหน่วยทหารคลายกังวล ขานรับทำตามนโยบาย “บิ๊กแดง”</b>
      </p>
      <p>เมื่อวันที่ 1 พ.ย. ที่โรงเรียนทหารขนส่ง กรมการขนส่งทหารบก พล.ต.ธวัชชัย ตั้งพิทักษ์กุล ผู้บัญชาการมณฑลทหารบกที่ 11 (ผบ.มทบ.11) เป็นประธานตรวจเยี่ยมการรับทหารเกณฑ์ผลัด 2/2562 ประมาณ 2,000 นายในพื้นที่กทม.และปริมณฑลเข้าประจำการวันแรก ก่อนแยกย้ายไปตามหน่วยต่างๆ เพื่อรับการฝึกต่อไป โดยบรรยากาศมีญาติของทหารใหม่มารอส่งบุตรหลานเข้ากรมกองอย่างคึกคัก ทั้งนี้ทางมทบ.11 ได้จัดเตรียมวงดุริยางค์ทหารบกมาบรรเลงเพลง เพื่อสร้างบรรยากาศผ่อนคลาย รวมทั้งมีอาหารและเครื่องดื่มไว้บริการทหารใหม่ และญาติพี่น้อง</p>
      <figure>
        <img src="https://www.dailynews.co.th/admin/upload/20191101/news_AbfEgLFvdx122726_533.jpg?v=20191101134?v=7070"/>
      </figure>
      <p>ทั้งนี้พล.ต.ธวัชชัย กล่าวให้ความมั่นใจกับผู้ปกครองที่มาส่งบุตรหลานเข้าหน่วยทหารว่า วันนี้ตนมาให้กำลังใจน้องๆ เพราะเขาเหล่านั้นถือว่าเป็นผู้เสียสละ สำหรับในช่วงการฝึกทหารใหม่ก็มีการเปิดโอกาสให้ผู้ปกครองได้เข้ามาเยี่ยมเยือนสามารถดูสถานที่ฝึก และสถานที่พักของทหารใหม่ได้ พร้อมทั้งมีการแนะนำผู้ปกครองให้ได้รู้จักกับผู้บังคับบัญชาโดยตรง เพื่อคลายความกังวล ซึ่งทางหน่วยทหารขอยืนยันว่าจะดูแลบุตรหลานของท่านเป็นอย่างดี ขอให้ผู้ปกครองอุ่นใจได้ นอกจากนี้ขอย้ำว่าการฝึกต่างๆ จะเป็นไปตามนโยบายที่พล.อ.อภิรัชต์ คงสมพงษ์ ผู้บัญชาการทหารบก (ผบ.ทบ.) มอบหมายสั่งการไว้ และในระหว่างน้องๆทหารใหม่รับราชการ ทางกองทัพบกก็จะมีโครงการต่างๆ ให้เข้าร่วม โดยเฉพาะการสนับสนุนเรื่องการศึกษาต่อ.</p>
    </article>
  </body>
</html>
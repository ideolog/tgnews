<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/739443"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T05:08:00+00:00"/>
    <meta property="og:title" content="'เวียร์'ร่วมอีเว้นท์'แม่มณี' ยันไม่มีส่วนเกี่ยวข้องฉ้อโกง!"/>
    <meta property="og:description" content="เวียร์-ศุกลวัฒน์ ไปร่วมอีเว้นท์แม่มณีแค่ทำงาน ยันไปตามงานที่ได้รับมอบหมาย ไม่มีส่วนเกี่ยวข้องคดีแน่นอน"/>
  </head>
  <body>
    <article>
      <h1>'เวียร์'ร่วมอีเว้นท์'แม่มณี' ยันไม่มีส่วนเกี่ยวข้องฉ้อโกง!</h1>
      <address>
        <time datetime="2019-11-01T05:08:00+00:00">01 Nov 2019, 05:08</time>
      </address>
      <p>
        <b>เวียร์-ศุกลวัฒน์ ไปร่วมอีเว้นท์แม่มณีแค่ทำงาน ยันไปตามงานที่ได้รับมอบหมาย ไม่มีส่วนเกี่ยวข้องคดีแน่นอน</b>
      </p>
      <p>ยังคงเป็นประเด็นร้อนที่ชาวเน็ตสนใจอย่างต่อเนื่อง สำหรับกรณีที่ตำรวจ บก.ปอศ. ออกหมายจับ <b>แม่มณี</b><b>-</b><b>วันทนีย์ ทิพย์ประเวช </b>หรือ <b>เดียร์ </b>พร้อมแฟนหนุ่ม ในข้อหาร่วมกันฉ้อโกงประชาชน,ร่วมกันกู้ยืมอันเป็นการฉ้อโกงประชาชน และร่วมกันนำเข้าสู่ระบบคอมพิวเตอร์ ซึ่งข้อมูลคอมพิวเตอร์ที่บิดเบือนหรือปลอมไม่ว่าทั้งหมดหรือบางส่วนหรือข้อมูลคอมพิวเตอร์อันเป็นเท็จ โดยประการที่น่าจะเกิดความเสียหายแก่ประชาชน ซึ่งล่าสุดมีข่าวว่ามีคนดังจำนวนมากได้เคยไปร่วมอีเว้นท์ที่แม่มณีจัดขึ้น ซึ่งหนึ่งในนั้นมีชื่อของหนุ่ม <b>เวียร์</b><b>-</b><b>ศุกลวัฒน์ คณารศ </b>ร่วมอยู่ด้วย พอเจอตัวหนุ่มเวียร์เลยต้องให้เคลียร์นี้ทันที<br/><br/><b>เวียร์</b> เผยว่า<b><i> </i></b>“เรื่องแม่มณีคือผมไม่ได้มีส่วนเกี่ยวข้องอะไรอยู่แล้ว เราก็ทำงานที่ได้รับมอบหมายมาตามปกติ ซึ่งข่าวที่เกิดขึ้นเราก็ตกใจเหมือนกัน แต่เราก็ไม่ได้รู้เรื่องด้วย เราก็คอยติดตามไปเรื่อยๆว่าสุดท้ายเรื่องราวจะจบยังไง เราคนนอก ถามว่าอึ้งไหมก็ไม่นะผมว่ามันก็ต้องมีการจัดการอะไรสุดท้ายต้องจบด้วยดีแหละ ซึ่งผมเองตั้งแต่ที่รับงานมาตั้งแต่เข้าวงการบันเทิง ส่วนใหญ่ไม่มีปัญหาและได้รับเงินทุกอย่างเพอร์เฟ็กซ์หมด ดูจากเนื้องานที่เราทำมันก็เป็นเรื่องน่าสนใจที่ดี แต่เราไม่ได้รู้แบล็กกราวด์เลยว่า แต่ละคนทำธุรกิจหรือทำอะไรยังไง ซึ่งตรงนี้มันไม่ได้อยู่ในสิ่งที่เราควบคุมได้ เราก็หวังว่ามันจะไม่เกิดเรื่องแบบนี้ขึ้นอีก ตัวเราก็ไม่ได้คิดว่าเราพลาดหรืออะไรเราทำงานกับเขา เราก็รู้สึกว่าทุกอย่างมันก็จบด้วยความโอเค เราไปทำงานอย่างเต็มที่เหมือนเป็นธุรกิจอ่ะ เราทำงานก็ได้รับค่าตัวตามนั้นครับ”</p>
      <figure>
        <img src="https://www.dailynews.co.th/admin/upload/20191101/news_jnwwiNlQPj115811_533.jpg?v=20191101206?v=5637"/>
      </figure>
      <p><b><i>“เรื่องการเอาชื่อเสียงดารามาสร้างเครดิตให้ตัวเอง ในมุมผมเราไม่แน่ใจเพราะมันอยู่ที่มุมมองของแต่ละคน ด้วยความที่เราเป็นดาราที่มีชื่อเสียง ใครก็ตามก็อยากเข้ามาอยู่แล้วฉะนั้นผมว่าเป็นตัวเรามากกว่าที่ต้องคอยระมัดระวังว่าคนนี้เข้ามาเรามั่นใจได้แค่ไหนว่าเขาเข้ามาในเรื่องราวที่เป็นประโยชน์ เป็นทางที่ดีหรือไม่ดี เราต้องสแกนเองด้วยตัวเรามากกว่า ผมก็คงต้องสแกนประมาณนึงเลย ก็คงทำให้ดีที่สุด ก็ให้กำลังใจทุกฝ่าย อยากให้จบแบบแฮปปี้เอ็นดิ้ง ถ้าตำรวจเรียกให้ผมไปให้ปากคำก็ยินดีได้เลยเรียกได้เลยยินดี แต่คงไม่ได้หมายเรียกเพราะไม่ได้อะไรจากเราเท่าไหร่แทบจะไม่มีข้อมูล(ยิ้ม)”</i></b><br/><br/>ขอขอบคุณภาพประกอบจากอินสตาแกรม @weir19</p>
      <figure>
        <img src="https://www.dailynews.co.th/admin/upload/20191101/news_sCBJgDHjOb115811_533.jpg?v=20191101206?v=2053"/>
      </figure>
    </article>
  </body>
</html>
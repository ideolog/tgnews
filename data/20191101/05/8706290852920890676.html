<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/681423/poia-lysi-prootheitai-gia-ta-aporrimmata-tis-kerkyras"/>
    <meta property="og:site_name" content="enikos.gr"/>
    <meta property="article:published_time" content="2019-11-01T05:35:00+00:00"/>
    <meta property="og:title" content="Ποια λύση προωθείται για τα απορρίμματα της Κέρκυρας"/>
    <meta property="og:description" content="Τη δυνατότητα επεξεργασίας των απορριμμάτων της Κέρκυρας στην υπερσύγχρονη μονάδα επεξεργασίας της ΕΔΑΔΥΜ ΑΕ στην Κοζάνη..."/>
  </head>
  <body>
    <article>
      <h1>Ποια λύση προωθείται για τα απορρίμματα της Κέρκυρας</h1>
      <address>
        <time datetime="2019-11-01T05:35:00+00:00">01 Nov 2019, 05:35</time>
      </address>
      <p>Τη δυνατότητα επεξεργασίας των <a href="https://www.enikos.gr/society/591095/pnigetai-sta-skoupidia-i-kerkyra-photo-anagnosti">απορριμμάτων της Κέρκυρας</a> στην υπερσύγχρονη μονάδα επεξεργασίας της ΕΔΑΔΥΜ ΑΕ στην Κοζάνη, θα εξετάσει σε συνεδρίασή του την επόμενη εβδομάδα το διοικητικό συμβούλιο της εταιρείας ΔΙΑΔΥΜΑ (Διαχείριση Απορριμμάτων Δυτικής Μακεδονίας Α.Ε).</p>
      <p>Tο μεσημέρι της Τετάρτης ολοκληρώθηκε η σύσκεψη στο υπουργείο Περιβάλλοντος, με την παρουσία του Μανώλη Γραφάκου, γενικού γραμματέα Συντονισμού Διαχείρισης Αποβλήτων, όπου συμμετείχαν οι βουλευτές του νησιού, τρεις δήμαρχοι της Κέρκυρας και υψηλόβαθμα στελέχη της ΔΙΑΔΥΜΑ ΑΕ, όπου συμφώνησαν ότι «με βάση τις υπάρχουσες τεχνικές δυνατότητες που διαθέτει το εργοστάσιο της Κοζάνης, μπορούν να μεταφερθούν τα απορρίμματα της Κέρκυρας και να γίνει επεξεργασία τους».</p>
      <p>Αναλυτικότερα, αποφασίστηκε ότι «τα απορρίμματα του νησιού για την τριετία από το τέλος του 2019, μέχρι τέλος 2022 θα μεταφέρονται στη Μονάδα Επεξεργασίας Απορριμμάτων της ΔΙΑΔΥΜΑ στη Δυτική Μακεδονία, στην Κοζάνη, προς επεξεργασία, σύμφωνα με τα υψηλά ποιοτικά επίπεδα της μονάδας».</p>
      <p>Στην ανακοίνωση που εξέδωσε το υπουργείο τίθεται ως προϋπόθεση μόνο «η λήψη της σχετικής απόφαση περί αποδοχής από το ΔΣ της ΔΙΑΔΥΜΑ».</p>
      <p>Ο νέος πρόεδρος της ΔΙΑΔΥΜΑ και δήμαρχος Εορδαίας Παναγιώτης Πλακεντάς δήλωσε ότι έχει συνομιλήσει με τον Γενικό Γραμματέα Συντονισμού Διαχείρισης Αποβλήτων, ανέφερε ότι «υπάρχει η θετική γνωμάτευση των υπευθύνων του εργοστασίου ΕΔΑΔΥΜ για τις ποσότητες απορριμμάτων της Κέρκυρας» που θα συμφωνηθούν με το υπουργείο και τους δήμους, και μένει «εμείς οι δήμαρχοι της Δυτικής Μακεδονίας στο προσεχές ΔΣ να αποφασίσουμε για την μεταφορά και επεξεργασία τους».</p>
      <p>«Δεν θέλω να προκαταλάβω με τη γνώμη μου τις απόψεις των συναδέλφων δημάρχων στο ΔΣ της ΔΙΑΔΥΜΑ» σημείωσε ο κ. Πλακεντάς, ενώ στην συνέχεια διευκρίνισε ότι «δεν πρόκειται για ταφή των απορριμμάτων στον ΧΥΤΑ της περιοχής μας, αλλά για επεξεργασία τους με τις ποιο σύγχρονες τεχνικές δυνατότητες και μεθόδους που διαθέτει το εργοστάσιο».</p>
      <p>Οι κύριοι άξονες του σχεδίου που συμφωνήθηκε από όλους τους παρευρισκόμενους φορείς είναι:</p>
      <p>-Η ταχεία δρομολόγηση της μόνιμης και οριστικής λύσης του προβλήματος των απορριμμάτων, με τη δημιουργία της μονάδας ολοκληρωμένης διαχείρισης απορριμμάτων στο Τεμπλόνι. Αρχές του 2020 το έργο θα δημοπρατηθεί, με στόχο να έχει ολοκληρωθεί το έργο μέχρι το τέλος του 2022.</p>
      <p>-Η ενίσχυση της ανακύκλωσης στο νησί, με τη συνεργασία της Ελληνικής Εταιρία Αξιοποίησης Ανακύκλωσης και τάχιστη δημιουργία δικτύου διαλογής και διαχείρισης βιοαποβλήτων. Έτσι θα μειωθεί ο όγκος των απορριμμάτων που θα πρέπει να οδηγηθούν προς επεξεργασία.</p>
      <p>-Δεν θα υπάρχει επιβάρυνση των δημοτών, από την υλοποίηση του σχεδίου διαχείρισης από σήμερα μέχρι τέλος 2021, ούτε αίτημα έκτακτης χρηματοδότησης των δήμων της Κέρκυρας από τον κρατικό προϋπολογισμό, αλλά αξιοποίηση των σημερινών εσόδων και πόρων των Δήμων της Κέρκυρας, καθώς και αξιοποίηση πόρων από το ΕΣΠΑ.</p>
      <p>Σύμφωνα με τα στελέχη της ΔΙΑΔΥΜΑ, στην Κοζάνη, οι ποσότητες που μέχρι σήμερα διαχειρίζεται η μονάδα επεξεργασίας είναι 89.000 τόνοι και υπάρχει σημαντικό περιθώριο μέχρι τους 120.000 τόνους που είναι και η συμβατική δυναμικότητα του εργοστασίου.</p>
      <p>Τα απορρίμματα της Κέρκυρας, σε σχέση με αυτά της δυτικής Μακεδονίας, εξαίτιας της έντονης τουριστικής δραστηριότητας και των πολλών ξενοδοχείων είναι αρκετά πλούσια σε ανακυκλώσιμα υλικά όπως χαρτί, αλουμίνιο, πλαστικό και γυαλί. Τα παραπάνω υλικά ως προϊόντα της μηχανικής διαλογής συλλέγονται και στη συνέχεια πωλούνται στη βιομηχανία, ενώ τα έσοδα κατανέμονται κατά αναλογία στους δήμους της δυτικής Μακεδονίας.</p>
      <p>Πηγή: ΑΠΕ- ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/680806/anatropi-sok-22-chronia-meta-i-aftoktonia-kathigitrias-stin-kerky%0A%20%20%20%20%0A"/>
        <a href="http://www.enikos.gr/society/680472/anisychia-stin-kozani-gia-zevgari-lykon-amesa-metra-gia-tin-apoma%0A%20%20%20%20%0A"/>
        <a href="http://www.enikos.gr/society/680530/doro-zois-se-pente-anthropous-charise-28chronos-pou-pethane-sto-n%0A%20%20%20%20%0A"/>
        <a href="http://www.enikos.gr/society/680502/me-entatikous-rythmous-i-apokomidi-aporrimmaton-stin-athina%0A%20%20%20%20%0A"/>
        <a href="http://www.enikos.gr/society/679388/prostima-pano-apo-16000-evro-gia-to-paremporio-se-athina-thessalo%0A%20%20%20%20%0A"/>
        <a href="http://www.enikos.gr/society/679265/apopeira-viasmou-19chronis-stin-kerkyra%0A%20%20%20%20%0A"/>
        <a href="http://www.enikos.gr/society/678854/epicheirisi-tou-limenikou-gia-ton-entopismo-lemvou-me-40-metanast%0A%20%20%20%20%0A"/>
        <a href="http://www.enikos.gr/society/678470/etoimorropo-to-achilleion-stin-kerkyra-eikones-ntropis-apo-to-ana%0A%20%20%20%20%0A"/>
        <a href="http://www.enikos.gr/society/677633/sok-stin-kerkyra-iereas-katigoreitai-oti-aselgouse-se-aniliki-mes%0A%20%20%20%20%0A"/>
      </related>
    </article>
  </body>
</html>
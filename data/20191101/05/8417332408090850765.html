<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/01/Deler-av-ungdomsskole-i-Kristiansand-totalskadd-i-brann-20296372.ece"/>
    <meta property="og:site_name" content="adressa.no"/>
    <meta property="article:published_time" content="2019-11-01T05:02:22+00:00"/>
    <meta property="og:title" content="Deler av ungdomsskole i Kristiansand totalskadd i brann"/>
    <meta property="og:description" content="Deler av Vigvoll ungdomsskole i Kristiansand ble natt til fredag totalskadd i en brann. Det er funnet fyrverkerirester i nærheten av skolen."/>
  </head>
  <body>
    <article>
      <h1>Deler av ungdomsskole i Kristiansand totalskadd i brann</h1>
      <address><time datetime="2019-11-01T05:02:22+00:00">01 Nov 2019, 05:02</time> by <a rel="author">(NTB) NTB</a></address>
      <p>Deler av Vigvoll ungdomsskole i Kristiansand ble natt til fredag totalskadd i en brann. Det er funnet fyrverkerirester i nærheten av skolen.</p>
      <aside><a href="https://www.adressa.no/nyheter/innenriks/2019/11/01/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/01/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/01/javascript:void(0);">Del denne artikkelen på e-post</a></aside>
      <p>Politiet fikk melding om brannen klokken 3.04 natt til fredag. Like før klokken 6 fikk brannvesenet kontroll på brannen.</p>
      <p>– Brannvesenet har begrenset skadene på administrasjonsfløyen. Brannen er under kontroll, men det brenner fortsatt, sier operasjonsleder Audun Eide i Agder politidistrikt til NTB.</p>
      <p>Det er byggets sørlige fløy som er totalskadd som følge av brannen. En periode var det åpne flammer, og brannvesenet hadde ikke kontroll.</p>
      <p>En time etter at politiet fikk melding om brannen, meldte de at det ble funnet fyrverkerirester i nærheten av skolen.</p>
      <p>Operasjonsleder Eide sier at de tatt med seg fyrverkeriet for undersøkelser. De utelukker ikke at fyrverkeriet kan være årsaken til brannen.</p>
      <p>Ifølge politiet startet brannen på utsiden av bygningen. Årsaken til brannen er foreløpig ukjent.</p>
      <p>Det er ikke meldt om personskader i forbindelse med brannen. Det har ikke vært fare for omkringliggende bygninger.</p>
      <p>(©NTB)</p>
    </article>
  </body>
</html>
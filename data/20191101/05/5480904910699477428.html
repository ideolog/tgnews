<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/putin-pry-byl-v-kgb-moralne-pevny-a-uz-po-roce-mel-autoritu/1815825?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T05:54:00+00:00"/>
    <meta property="og:title" content="Putin prý byl v KGB &quot;morálně pevný&quot; a už po roce měl autoritu"/>
    <meta property="og:description" content="Moskva - Ústřední státní archiv v Petrohradu zveřejnil charakteristiku sovětské tajné služby KGB na jejího pracovníka Vladimira Putina. Dokument okamžitě upoutal pozornost ruských médií i sociálních sítí. &quot;Soudruh Putin neustále zvyšuje svou ideově politickou úroveň. Aktivně působí v síti stranického školení. Neustále zdokonaluje své profesní mistrovství,&quot; praví se v charakteristice vydané komsomolskou (mládežnickou) organizací správy KGB na tehdy třiadvacetiletou budoucí hlavu státu."/>
  </head>
  <body>
    <article>
      <h1>Putin prý byl v KGB "morálně pevný" a už po roce měl autoritu</h1>
      <address><time datetime="2019-11-01T05:54:00+00:00">01 Nov 2019, 05:54</time> by <a rel="author" href="http://www.ctk.cz/" target="_blank">ČTK</a></address>
      <p>Moskva - Ústřední státní archiv v Petrohradu zveřejnil charakteristiku sovětské tajné služby KGB na jejího pracovníka Vladimira Putina. <a href="https://www.newsru.com/russia/31oct2019/ustoychiv.html">Dokument</a> okamžitě upoutal pozornost ruských médií i sociálních sítí. "Soudruh Putin neustále zvyšuje svou ideově politickou úroveň. Aktivně působí v síti stranického školení. Neustále zdokonaluje své profesní mistrovství," praví se v charakteristice vydané komsomolskou (mládežnickou) organizací správy KGB na tehdy třiadvacetiletou budoucí hlavu státu.</p>
      <p>"Během práce v orgánech státní bezpečnosti se V.V. Putin předvedl jako pracovitý, ukázněný a svědomitý pracovník. Morálně pevný. Těší se zasloužené autoritě u kolegů," dodává posudek. Upozorňuje také, že Putin se ve volném čase věnuje sportu, dosáhl mistrovské úrovně v judu a sambu a v roce 1976 vyhrál mistrovství Leningradu (název Petrohradu za sovětských dob - pozn. ČTK).</p>
      <p>"Tento dokument nikdy nebyl utajený, je to obyčejný komsomolský posudek," řekl ředitel archivu Vladimir Taradin televizi 360. Hodnocení archiv představil na výstavě věnované 90 letům své existence. Její součástí jsou i dokumenty týkající se dalších význačných představitelů, kteří zanechali v Petrohradu svou stopu: sovětských maršálů Michaila Tuchačevského, Georgije Žukova a Leonida Govorova, režiséra Georgije Tovstonogova, prvního kosmonauta Jurije Gagarina i dalších.</p>
      <p>Putin začal pracovat v KGB po studiu práv v Leningradu v roce 1975 a u leningradské správy tajné služby pracoval do roku 1984. Spolu s ním ve "Velkém domě", jak se místnímu sídlu KGB přezdívalo, působili pozdější prezidentovi spolupracovníci Viktor Čerkesov, Viktor Ivanov, Nikolaj Patrušev, Alexandr Bortnikov či Georgij Poltavčenko. V letech 1985 až 1990 Putin, již v hodnosti majora, sloužil jako příslušník zahraniční rozvědky ve východním Německu. V roce 1991 KGB opustil, připomněl server Newsru.com.</p>
      <p>Dodal, že se traduje, že na jaře 1999, tedy ještě za Putinova předchůdce v prezidentské funkci Borise Jelcina, v Kremlu přemýšleli, komu by se měl příští ruský prezident podobat. Údajně vyhrály tři osobnosti: maršál Žukov, televizní rozvědčík Max Otto von Stierlitz v podání herce Vjačeslava Tichonova a další hrdina z televizního seriálu, policista Gleb Žeglov v podání Vladimira Vysockého. "Ať tomu tak skutečně bylo, anebo nikoli, rysy připisované těmto hrdinům se později v mnohém staly příznačnými i pro obraz prezidenta Putina," poznamenal Newsru.com.</p>
    </article>
  </body>
</html>
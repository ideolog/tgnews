<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/738224"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T05:00:00+00:00"/>
    <meta property="og:title" content="ช่วงเกียร์ว่าง-คดีเกิดขึ้นบานเบอะ นั่งรอลุ้น&quot;โผโยกย้าย&quot;"/>
    <meta property="og:description" content="สน.รอตรวจ ประจำวันศุกร์ที่ 1 พ.ย. 62 ว่าด้วยเรื่อง...ใจจดใจจ่อรอลุ้นโผโยกย้ายส่งท้ายปี ระดับ สว.-รองผบก.ทำเอาหลายพื้นที่เกียร์ว่าง คดีลัก วิ่ง ชิง ปล้น หวยออนไลน์ บ่อนการพนัน ยาบ้าเกลื่อนเมือง ชาวบ้านร้องเรียนสื่อช่วยกระทุ้งส่งต่อไปยัง 'บิ๊กแป๊ะ'ดำเนินการขันน็อตลูกน้องโดยเร็ว"/>
  </head>
  <body>
    <article>
      <h1>ช่วงเกียร์ว่าง-คดีเกิดขึ้นบานเบอะ นั่งรอลุ้น"โผโยกย้าย"</h1>
      <address>
        <time datetime="2019-11-01T05:00:00+00:00">01 Nov 2019, 05:00</time>
      </address>
      <p>
        <b>สน.รอตรวจ ประจำวันศุกร์ที่ 1 พ.ย. 62 ว่าด้วยเรื่อง...ใจจดใจจ่อรอลุ้นโผโยกย้ายส่งท้ายปี ระดับ สว.-รองผบก.ทำเอาหลายพื้นที่เกียร์ว่าง คดีลัก วิ่ง ชิง ปล้น หวยออนไลน์ บ่อนการพนัน ยาบ้าเกลื่อนเมือง ชาวบ้านร้องเรียนสื่อช่วยกระทุ้งส่งต่อไปยัง "บิ๊กแป๊ะ"ดำเนินการขันน็อตลูกน้องโดยเร็ว</b>
      </p>
      <p><b>@DN สน.รอตรวจ </b>เข้าเวรรายงานตัว ประจำวันศุกร์ที่ 1 พ.ย. 62 เริ่มต้นเดือนพฤศจิกายน ถือเป็นช่วงปลายฝนต้นหนาว ฝนเริ่มซาเม็ดลงอากาศตามต่างจังหวัดโดยเฉพาะทางภาคเหนือหลายแห่งเริ่มสัมผัสกับ <b>บรรยากาศหนาว </b>กันบ้างแล้ว เรียกว่าบรรยากาศท่องเที่ยววันหยุดตามแหล่งท่องเที่ยวธรรมชาติป่าเขาค่อนข้างคึกคักเป็นพิเศษ ส่วนความเคลื่อนไหวในยุทธจักรสีกากีก็คึกคักไม่แพ้กัน! ฝุ่นเริ่มตลบเพราะยังเหลือการ <b>แต่งตั้งโยกย้ายใหญ่ </b>วาระส่งท้าย ประจำปี 2562 ข้าราชการตำรวจระดับ <b>สารวัตร(สว.)-ระดับ รองผู้การ(รอง ผบก.)</b>..!!! <br/><br/><b>@DN </b><b>ผีโรงพัก</b> เชื่อว่าทั้งคนในเครื่องแบบสีกากี หรือผู้ติดตามความเคลื่อนไหวในวงการตำรวจมาตลอดต่างคาดหวังกันว่าคงจะไม่เป็นฝันร้ายเหมือน <b><i>“คำสั่งแต่งตั้งโยกย้าย สว.-รอง ผบก. วาระประจำปี 2561” </i></b>คงยังพอจดจำกันได้! <b>เลื่อนแล้วเลื่อนอีก </b>จนมาคลอดคำสั่งข้ามปี กลางเดือนมี.ค.62 เท่านั้นไม่พอยังมีการแก้ไขคำสั่ง เรียกว่า <b>แก้แล้วแก้อีก </b>แบบไม่เคยมีมาก่อน จนสื่อถึงกับระบุตรงกันว่า <i><b>“เละเป็นโจ๊ก”</b></i> ตอนนี้เปลี่ยนผ่านมาในยุคที่มี <b>บิ๊กตู่-พล.อ.ประยุทธ์ จันทร์โอชา นายกรัฐมนตรี</b> มานั่งเป็นประธาน ก.ตร.ประกาศเอาไว้ชัดถ้อยชัดคำต่อสาธารณชนตอนมารับตำแหน่งว่า <b>การแต่งตั้งโยกย้ายยุคนี้ต้องไม่มีวิ่งเต้นโยกย้าย และให้นำเอา <i>“หลักอาวุโส” </i>กลับมาใช้</b>..!!! </p>
      <figure>
        <img src="https://www.dailynews.co.th/admin/upload/20191024/news_VndDKNVjjK141001_533.jpg?v=20191101151?v=2537"/>
      </figure>
      <p><b>@DN </b>สัปดาห์ที่แล้ว <b>ผีโรงพัก</b> เห็นมีการนำเรื่อง <b>เกณฑ์อาวุโส 33 % ออกมาอีกครั้ง!</b> โดยทางสำนักงานตำรวจแห่งชาติได้เผยแพร่เรื่องหลักเกณฑ์การโยกย้ายข้าราชการตำรวจตามหลักอาวุโสออกมาเผยแพร่ เพื่อให้ <b><i>“ผบช.” </i></b>หรือตำแหน่งเทียบเท่าที่ดำรงตำแหน่งหัวหน้าหน่วยไว้ใช้ในการพิจารณาแต่งตั้งข้าราชการตำรวจ ตามประกาศสำนักนายกรัฐมนตรี ลงวันที่ 25 ก.ค.61 เรื่องหลักเกณฑ์การแต่งตั้งโยกย้ายข้าราชการตำรวจตาม <i><b>“หลักอาวุโส”</b></i> กฎ ก.ตร.ว่าด้วยการแต่งตั้งข้าราชการตำรวจ พ.ศ.2561 กฎ ก.ตร.ว่าด้วยการแต่งตั้งข้าราชการตำรวจ (ฉบับที่ 2) พ.ศ.2562 และระเบียบกฎหมายอื่นๆ ที่เกี่ยวข้อง ดังนั้นเพื่อให้การดำเนินการแต่งตั้งข้าราชการตำรวจดังกล่าวเป็นไปด้วยความเรียบร้อย จึง <b>ให้ทุกหน่วยดำเนินการจัดทำบัญชีขอมูลผู้เหมาะสมเลื่อนตำแหน่งสูงขึ้นให้พิจารณาดำเนินการตามกฎ ก.ตร. </b>ว่าด้วยการแต่งตั้งข้าราชการตำรวจ พ.ศ.2561 ข้อ 23(2)(3) และข้อ 24 แล้วเสนอต่อผู้มีอำนาจแต่งตั้งใน 29 ต.ค.62..!!!<br/><br/><b>@DN </b>สำหรับการจัดทำบัญชีการแต่งตั้งข้าราชการตำรวจ บช.และ บก.ในสังกัด สง.ผบ.ตร.ให้ดำเนินการจัดส่งบัญชีข้อมูลเสนอแต่งตั้งข้าราชการตำรวจให้ดำรงตำแหน่งระดับ สว. -รอง ผบก.<b>ภายในวันที่ 14 พ.ย.62 </b>ในส่วนของ บช.ที่มิได้สังกัด สง.ผบ.ตร.ระดับ ผกก. และ รอง ผบก.ให้ดำเนินการจัดส่งบัญชีข้อมูลเสนอแต่งตั้งข้าราชตำรวจไปยัง ตร. <b>ภายในวันที่ 14 พ.ย.62</b> ระดับ สว. และรอง ผกก. ซึ่งเป็นอำนาจของ ผบช. ให้ดำเนินการจัดทำบัญชีการแต่งตั้ง<b>ให้เสร็จสิ้นใน 20 พ.ย. 62</b> และหลังจากได้รับแจ้งผลการตรวจสอบจากกองทะเบียนพล (ทพ.) แล้ว ให้มีคำสั่งแต่งตั้งพร้อมกันทุกหน่วยใน <b><i>“วันที่ 27 พ.ย.62”</i></b>  <b>โดยให้คำสั่งมีผลใช้บังคับพร้อมกันใน 2 ธ.ค.62</b>..!!! <br/><br/><b>@DN </b>ที่น่าจับตาการพิจาณาแต่งตั้งครั้งนี้ มีการเน้นย้ำ ข้าราชการตำรวจที่อยู่ใน “<i><b>กลุ่มอาวุโส ร้อยละ 33”</b></i> ให้เสนอหรือดำเนินการแต่งตั้ง เลื่อนตำแหน่งสูงขึ้นทุกราย <b>เว้นแต่รายใดถูกตั้งกรรมการวินัยร้ายแรง หรือถูกดำเนินคดีอาญา </b>หรือพิจารณาแล้วเห็นว่าข้าราชการตำรวจรายดังกล่าว <b>ไม่มีความเหมาะสม </b>ที่จะได้รับการพิจารณาเลื่อนตำแหน่งสูงขึ้น ด้วยเหตุผลด้านการปฏิบัติงาน โดยให้พิจารณาเสนอ และดำเนินการปรับย้ายไปดำรงตำแหน่งที่มีปริมาณและคุณภาพงานน้อยลง พร้อมทั้งระบุเหตุผลความจำเป็นโดยละเอียดไปยังตร.(ผ่านกองทะเบียนพล) <b>ผีโรงพัก</b> จึงมองว่าการแต่งตั้งโยกย้ายช่วงส่งท้ายปีครั้งนี้ถือเป็นการ <b>พิสูจน์ฝีมือ</b> <b>พิทักษ์ 1-พล.ต.อ.จักรทิพย์ ชัยจินดา ผบ.ตร.</b>จะคุมเกมให้ราบรื่นเรียบร้อยโรงเรียนแป๊ะ ไม่ซ้ำรอยเหมือนช่วงต้นปีที่ผ่านมาได้หรือไม่ ต้องถ่างตาดูกันครับ ส่วนบัญชีรายชื่อ <b><i>“ลำดับอาวุโส”</i></b> ของตำรวจสมัยนี้ก็หาดูกันง่าย เพราะ <b>แต่ละกองบัญชาการ ประกาศลำดับอาวุโสข้าราชการตำรวจเอาไว้ในเว็บไซต์ของทุกกองบัญชาการ ใครลำดับไหนชัดเจน</b>..!!!</p>
      <figure>
        <img src="https://www.dailynews.co.th/admin/upload/20191024/news_PsbUTremUf141002_533.jpg?v=20191101151?v=7868"/>
      </figure>
      <p><b>@DN </b>ยุคนี้ความเคลื่อนไหวบนโลกโซเชียลมีอิทธิพลค่อนข้างสูง! <b>ผีโรงพัก </b>ย้ำมาตลอด <b>บางครั้งจริง/ไม่จริง...ยังไม่รู้</b> เห็นเพียงบางภาพ-บางข้อมูล แต่เชื่อไปก่อนแล้ว! ที่สำคัญช่วงนี้ตำรวจจะถูกตรวจสอบจากภาคประชาชน โดยใช้สื่อสังคมออนไลน์เล่นงานมากหน่อย  เหมือนเช่นข้อมูลที่แชร์เรื่อง <b><i>“โรงพักร้าง”  </i></b>ได้เห็นได้ฟังแล้วดูน่าตกใจ ราวกับจะเป็นสถานที่ไม่มีตำรวจอยู่หรือทำงาน <b>เพียงแค่เห็นภาพแชร์ </b>คนมารอแจ้งความนั่ง ๆ นอน ๆ รอในตอนกลางดึกวันที่ 27 ต.ค. ที่ สภ.คลองหลวง จ.ปทุมธานี พร้อมบรรยายรายละเอียดทำนองว่าไปแจ้งความแต่ไม่พบตำรวจในห้องประจำวัน ต้องนั่งรออยู่นานเพราะไม่มีใครมารับเรื่อง ถึงข้อเท็จจริงอาจจะตรงกันข้าม หรือแม้ทาง <b>พ.ต.อ.เติมเผ่า สิริภูบาล ผกก.สภ.คลองหลวง</b> จะออกมาอธิบายเหตุผลเช่นไรก็มิอาจทัดทานกระแสโซเชียลฯได้ <b>พล.ต.ต.ชยุต มารยาทตร์ ผบก.ภ.จว.ปทุมธานี </b>ต้องรีบเซ็นคำสั่งย้ายด่วน พ.ต.อ.เติมเผ่า พร้อมพนักงานสอบสวนที่เข้าเวร-ยันถึงสิบเวร รวม 7 นาย ไปประจำ ศปก.ตร.ปทุมธานี ในระหว่างตั้งกรรมการสอบสวนข้อเท็จจริงที่เกิดขึ้น เท่าที่ทราบ พ.ต.อ.เติมเผ่า เป็นตำรวจทำงาน-พูดจาดีให้เกียรติกับทุกคน เพิ่งย้ายมาเป็น ผกก.คลองหลวงได้ 4-5 เดือน <b>ก่อนหน้าก็เรียกประชุมสั่งกำชับตำรวจทุกนายให้ปฏิบัติหน้าที่อย่างเคร่งครัดไปแล้ว แต่มันเกิดอะไรขึ้น...ในโรงพักน่าจะทราบกันดี</b>...!!!<br/><br/><b>@DN </b>เรื่องโรงพักร้างจึงน่าจะเป็นอุทธาหรณ์ และบทเรียนอย่างดีให้กับบรรดา <i><b>“ผกก.”</b></i> ทุก ๆ สถานีได้ตื่นตัว เพราะตลอด 4 ปีที่ผ่านมา  <b>บิ๊กแป๊ะ-พล.ต.อ.จักรทิพย์ </b>อุตสาห์เน้นย้ำไว้นโยบายมาตลอด <i><b>“ตำรวจทุกนายปฏิบัติหน้าที่ด้วยกิริยาวาจาที่สุภาพ มีวินัย การเป็นตำรวจต้องเป็นตลอด 24 ชั่วโมง” </b></i> นอกจากนี้ บิ๊กแป๊ะ เพิ่งจะไปบรรยายพิเศษให้แก่นักเรียนนายร้อยตำรวจ (นรต.) ทั้ง 4 ชั้นปี (รุ่นที่ 73-76)  จำนวน 952 นาย เน้นย้ำการทำงานตำรวจหากจบไปปฏิบัติหน้าที่ ไม่ว่าจะเป็น งานสอบสวน งานสืบสวน งานป้องกันปราบปราม และงานจราจร ให้เน้นการบริการประชาชน <b>เสร็จสิ้น ณ จุดเดียว (ONE STOP SERVICE) </b>โดยเอาความเดือดร้อนของประชาชนเป็นที่ตั้งในการปฏิบัติหน้าที่ บำบัดทุกข์ บำรุงสุขให้แก่ประชาชน ตามหน้าที่ของผู้พิทักษ์สันติราษฎร์..!!!</p>
      <figure>
        <img src="https://www.dailynews.co.th/admin/upload/20191024/news_miCugXodRv141001_533.jpg?v=20191101151?v=6474"/>
      </figure>
      <p><b>@DN </b>พูดถึงคดีอาชญากรรมใหญ่รอบสัปดาห์นี้ แม้จะไม่ใช่การฆาตกรรมเสียเลือดเนื้อ แต่เป็น <b>คดีแชร์ลูกโซ่ </b>ที่ส่งผลกระทบกับผู้คนในวงกว้าง ความเสียหายคาดว่า อาจจะพุ่งหลายร้อยล้านบาท!! ตอนนี้ผู้เสียหายจากทั่วสารทิศที่ตกเป็นเหยื่อของ <i><b>“แชร์แม่มณี”</b></i> เริ่มทยอยออกมาแจ้งความอย่างต่อเนื่อง ที่กองบังคับการปราบปรามอาชญากรรมทางเศรษฐกิจ (บก.ปอศ.)  ซึ่งทาง <b>พล.ต.ต.ไมตรี ฉิมเฉิด ผบก.ปอศ. </b>มอบหมายให้<b> พ.ต.อ.ภาดล จันทร์ดอน ผกก.5บก.ปอศ. พ.ต.ท.ถิรภัทร ภัททิยธนสาร รองผกก.5บก.ปอศ. </b>ไปยื่นขออำนาจศาลอาญาออกหมายจับ <b>น.ส.วันทนีย์ ทิพย์ประเวช </b>อายุ 30 ปี หรือแม่มณี และ<b>นายเมธี ชิณภา </b>แฟนหนุ่ม ฐานความผิด 3 ข้อหา ประกอบไปด้วย <b>ร่วมกันฉ้อโกงประชาชน, ร่วมกันกู้ยืมอันเป็นการฉ้อโกงประชาชน และร่วมกันนำเข้าสู่ระบบคอมพิวเตอร์ซึ่งข้อมูลคอมพิวเตอร์ที่บิดเบือนหรือปลอมไม่ว่าทั้งหมดหรือบางส่วนหรือข้อมูลคอมพิวเตอร์อันเป็นเท็จโดยประการที่น่าจะเกิดความเสียหายแก่ประชาชน</b>..!!!<br/><br/><b>@DN </b>ไม่เชื่อก็ต้องเชื่อว่าจะมีผู้คนจำนวนมากต้องมาตกเป็นเหยื่อกับแชร์ลูกโซ่ <b>ในยุคที่ผู้คนหมกหมุ่นอยู่ในสังคมโซเชียลฯเชื่อถือข้อมูลกันง่ายดายเหลือเกิน</b> โดยเฉพาะกับบุคคลที่มีความเคลื่อนไหวในโลกออนไลน์ <b>เริ่มจากแม่ค้าเสื้อผ้ากลายมาเป็นเน็ตไอดอล แล้วผันตัวเป็นเจ้าแม่แชร์เงินออมที่ชักชวนผู้คนนำเงินมาร่วมลงเงิน</b> (เปลี่ยนข้อมูลจากการเล่นแชร์มาใช้คำว่าออมเงิน)ได้ผลตอบแทนสูงเหลือเชื่อ <i><b>“ร้อยละ 93”</b></i> เมื่อพูดกันปากต่อปากว่าได้ผลตอบแทนจริง ๆ คราวนี้เหยื่อก็เปรียบเสมือนกับ <b>แมงเม่าบินเข้ากองไฟ </b>ต่างหาเงินมาลงกับแม่มณี สุดท้ายโป๊ะแตก! เมื่อจำนวนเงินมากขึ้นก็หมุนไม่ทัน เชื่อว่าคดีแชร์แม่มณีน่าจะเป็นมหากาพย์เรื่องยาว! เพราะมีผู้เสียหายจำนวนมาก นอกจากแจ้งควมกับตำรวจแล้วบางส่วนยังไปร้องทุกข์ไว้ที่ <b>กรมสอบสวนคดีพิเศษ </b>(ดีเอสไอ) กระทรวงยุติธรรม เพื่อให้ช่วยรับเป็นคดีพิเศษด้วย..!!!</p>
      <figure>
        <img src="https://www.dailynews.co.th/admin/upload/20191024/news_SbEDQkcPcT125542_533.jpg?v=20191101151?v=3707"/>
      </figure>
      <p><b>@DN <u>ช่วงเกียร์ว่าง</u></b>...เดือดร้อนกันไปทั่วเหตุคนร้ายลักทรัพย์รถจยย.รายวันภายใน 2 เดือนลักรถจยย.หายมากกว่า 20 คันในเขต อ.ปลวกแดง จ.ระยอง ล่าสุดในเขตพื้นที่ อ.บ้านฉาง คนร้ายให้อาวุธปืนบุกเดียวจี้บริษัทไฟแนนซ์กวาดเงินสดกว่า 1 แสนบาทหลบหนีลอยนวล ตำรวจระยองยังคว้าน้ำเหลว ขณะที่ห้างสรรพสินค้าปล่อยปะละเลยมีตู้คีบตุ๊กตาวางเกลื่อนเป็นดอกเห็ดบริเวณโซนเด็กเล่น มอมเมาเยาวชน ผู้ปกครองร้องเรียนเสียงหนาหู ตำรวจเมืองฮินั่งนิ่งไม่ขยับ ฝาก <b>พล.ต.ท.มนตรี ยิ้มแย้ม. ผบช.ภ.2.</b> ขันน็อตจี้ลูกน้องทำงานด้วย อย่ามัวใส่เกียร์ว่างรอลุ้นโผโยกย้ายนายตำรวจปล่อยให้ชาวบ้านเขาเดือดร้อนแบบนี้เลย เช่นเดียวกับอีกหลายพื้นที่ชาวบ้านร้องเรียนฝากถึง บิ๊กแป๊ะ ช่วยขันน็อตลูกน้องอย่าปล่อยให้เกิดคดีลัก วิ่ง ชิง ปล้น หวยเถื่อน พนันออนไลน์ บ่อน ยาบ้ายาไอซ์ระบาดหนัก...#  </p>
      <figure>
        <img src="https://www.dailynews.co.th/admin/upload/20191024/news_CGRnuakiPl142850_533.jpg?v=20191101151?v=6152"/>
      </figure>
      <p><b>@DN</b><u> </u><b><u>มอบนโยบาย</u></b>...<b>พล.ต.ต.โชคชัย งามวงศ์ ผบก.น.9 </b>เดินทางไปประชุมมอบนโยบายให้แก่ข้าราชการตำรวจ สน.บางขุนเทียน และ สน.แสมดำ ซึ่งจะไปตรวจเยี่ยมมอบนโยบายต่อให้ครบทั้ง 10 สน.ในพื้นที่บก.น.9 ดูแลความเป็นอยู่ภาพรวมของ สน.จะต้องสะอาดเรียบร้อยเตรียมไว้เพื่อดูแลบริการประชาชนให้ดีที่สุด พร้อมให้สัญญาว่าจะไม่เลิกพัฒนาพื้นที่ บก.น.9 เพื่อพี่น้องประชาชนที่รักทุกคน...#  </p>
      <figure>
        <img src="https://www.dailynews.co.th/admin/upload/20191024/news_WDBfvEKexy130625_533.jpg?v=20191101151?v=3384"/>
      </figure>
      <p><i>พล.ต.ต.โชคชัยมอบนโยบายใ<br/></i><br/><b>@DN</b> <u><b>บำรุงขวัญ</b></u>...<b>พ.ต.อ.เผ่าภากร รามนุช รอง ผบก.ภ.จว.สระแก้ว</b> นำสิ่งของบำรุงขวัญ และเบี้ยเลี้ยงจาก พล.ต.ต.ปราศรัย จิตตสนธิ ผบก.ภ.จว.สระแก้ว ไปมอบให้ข้าราชการตำรวจในสังกัด ภ.จว.สระแก้ว ที่เดินทางไปเตรียมความพร้อมรองรับภารกิจรักษาความปลอดภัยบุคคลสำคัญในการประชุมสุดยอดอาเซียน ที่ศูนย์พัฒนาด้านการข่าว (ศพข.) บช.ส. เขตบางเขน กรุงเทพฯ  เมื่อวันที่ 30 ต.ค.ที่ผ่านมา...#  </p>
      <figure>
        <img src="https://www.dailynews.co.th/admin/upload/20191024/news_YqynUPBbCv085917_533.jpg?v=20191101151?v=2965"/>
      </figure>
      <p><i>พ.ต.อ.เผ่าภากร นำสิ่งของมอบบำรุงขวัญตำรวจในสังกัด<br/></i><br/><b>@DN <u>อบรมร้านจยย.</u>...พ.ต.อ.จีราวัฒน์ คงกระพันธ์ รอง ผบก.ภ.จว.ขอนแก่น</b> เป็นประธานเปิดโครงการอบรมผู้ประกอบการร้านจำหน่ายอะไหล่-ร้านซ่อมรถจักรยานยนต์ ซึ่ง สภ.ชุมแพ เป็นเจ้าภาพหลัก กลุ่มที่ 4 ประกอบด้วย สภ.ชุมแพ, สภ.ภูเวียง, สภ.หนองเรือ, สภ.สีชมพู, สภ.ภูผาม่าน, สภ.หนองนาคำ และ สภ.เวียงเก่า โดยมีการให้ความรู้ด้านกฏหมายที่เกี่ยวข้อง,ทำบันทึกข้อตกลงร่วมกัน (MOU) และจัดตั้งกลุ่มไลน์เพื่อประสานการปฏิบัติให้เป็นไปตามกฎหมาย และมาตรการป้องกันและปราบปรามการแข่งรถในทางฯ  ที่ห้องประชุม สภ.ชุมแพ...#  </p>
      <figure>
        <img src="https://www.dailynews.co.th/admin/upload/20191024/news_HAJRsfOhaA085555_533.jpg?v=20191101151?v=1252"/>
      </figure>
      <p><i>พ.ต.อ.จีราวัฒน์ เป็นประธานเปิดโครงการ<br/></i><br/><b>@DN <u>ลมโชยเกศา</u></b>...<b>พ.ต.อ.อัษดิน สมศรี ผกก.สภ.ศรีบุญเรือง จ.หนองบัวลำภู</b> รับมอบร้านตัดผมลมโชยเกศา (SBR. BARBER) จากผู้ใจบุญสนับสนุนงบประมาณร่วม 40,000 บาทก่อสร้างเรือนตัดผมสุดหล่อให้แก่ข้าราชการตำรวจทุกนาย และบุคคลทั่วไป หากสนใจตัดผมทรงตำรวจฟรี...หล่อไม่หล่อต้องถาม ด.ต.ชัยวัฒน์ ชมภูธิมา ส.ต.ท.สุนทร เวียงใต้ และ ส.ต.ท.พงษ์ภัทร คำภูเวียง ช่างประจำร้านดูได้...#</p>
      <figure>
        <img src="https://www.dailynews.co.th/admin/upload/20191024/news_BEaWGZKTuE103814_533.jpg?v=20191101151?v=7513"/>
      </figure>
      <p>  <br/><i>พ.ต.อ.อัษดินรับมอบร้านตัดผมลมโชยเกศา(SBR. BARBER)<br/></i><br/><b>@DN <u>บิ๊กคลีนนิ่งเดย์</u></b>...<b>พล.ต.ต.กานตพงศ์ ชัยรุ่งเรือง ผบก.สส.ภ.6</b> นำข้าราชการตำรวจในสังกัดร่วมทำกิจกรรมทำความสะอาดตามโครงการ 5 ส. Big Cleaning Day บริเวณโดยรอบอาคารที่ทำการของ บก.สส.ภ.6 ร่วมมือร่วมใจกันเก็บกวาดขยะ ตัดแต่งกิ่งไม้-ต้นไม้ เพื่อปรับปรุงภูมิทัศน์ให้ดูสวยงามขึ้นเมื่อมีพี่น้องประชาชนเข้ามาติดต่อราชการ หลังจากนั้นได้ร่วมรับประทานอาหารอย่างพร้อมเพรียงกัน ที่ บก.สส.ภ.6 อ.เมือง จ.พิษณุโลก...#</p>
      <figure>
        <img src="https://www.dailynews.co.th/admin/upload/20191024/news_pdvXvLBxdO103814_533.jpg?v=20191101151?v=6495"/>
      </figure>
      <p> <br/><i>พล.ต.ต.กานตพงศ์ นำตำรวจในสังกัดร่วมทำกิจกรรม<br/></i> <br/><b>@DN <u>เยี่ยมโรงพัก</u></b>...<b>พล.ต.ต.ศิลปคมณ์ เอี่ยมวงศ์ ผบก.ภจว.พิษณุโลก </b>หลังเข้ารับตำแหน่งได้เดินทางตรวจเยี่ยม สภ.แก่งโสภา พบ พ.ต.ท.เจริญ  พิทักษ์นิติวุฒิ รอง ผกก.สส.รรท.ผกก.สภ.แก่งโสภา และข้าราชการตำรวจ ก่อนมอบนโยบายพร้อมกำชับการปฏิบัติตามนโยบาย ผบ.ตร. โดยเคร่งครัด รวมทั้งประพฤติปฏิบัติตนตามกฎ ก.ตร.ว่าด้วยประมวลจริยธรรม และจรรยาบรรณของตำรวจ เพื่ออำนวยความยุติธรรมให้กับประชาชน และให้ดูแลรักษาความสะอาดอาคารที่ทำการ ที่พักให้สะอาดอยู่เสมอพร้อมให้บริการแก่ประชาชนผู้มาใช้บริการ...#   </p>
      <figure>
        <img src="https://www.dailynews.co.th/admin/upload/20191024/news_dWQkmcRgDd103814_533.jpg?v=20191101151?v=5619"/>
      </figure>
      <p><i>พล.ต.ต.ศิลปคมณ์ เดินทางตรวจเยี่ยมตำรวจ สภ.แก่งโสภา<br/></i><br/><b>@DN <u>กีฬาตำรวจ</u></b>...<b>พล.ต.ต.พยูห์  ธนะศรีสืบวงศ์ ผบก.ภ.จว.อุตรดิตถ์</b> พร้อมด้วย พ.ต.อ.สุเทพ ประภากรณ์  พ.ต.อ.ณัฐวุฒิ ภาคภูมิ รอง ผบก.ภ.จว.อุตรดิตถ์ เดินทางเข้าร่วมเชียร์และให้กำลังใจข้าราชการตำรวจที่แข่งขันกีฬาเชื่อมสามัคคี พร้อมมอบรางวัลให้กับทีมข้าราชการตำรวจที่ชนะการแข่งขัน ที่สนามกีฬาจังหวัดอุตรดิตถ์...#   </p>
      <figure>
        <img src="https://www.dailynews.co.th/admin/upload/20191024/news_HMtFoOZbAD103815_533.jpg?v=20191101151?v=5630"/>
      </figure>
      <p><i>พล.ต.ต.พยูห์ เข้าร่วมเชียร์ และให้กำลังใจ<br/></i><br/><b>@DN <u>แก้ไขไฟป่า</u></b>...<b>พล.ต.ต.นฤชิต เนียวกุล ผบก.ภ.จว.ลำพูน</b> นำข้าราชการในสังกัดร่วมประชุมคณะกรรมการศูนย์อำนวยการป้องกัน และแก้ไขปัญหาไฟป่าและหมอกควันจังหวัดลำพูน ปีงบประมาณ พ.ศ.2563 ครั้งที่ 2/2562 และได้มอบเครื่องเป่าลมชนิดเครื่องยนต์ดับไฟป่าพร้อมอุปกรณ์ให้กับหน่วยงานที่เกี่ยวข้องเพื่อนำไปใช้ในการปฎิบัติหน้าที่ ที่ห้องประชุมที่ว่าการอำเภอเมือง จ.ลำพูน...#  </p>
      <figure>
        <img src="https://www.dailynews.co.th/admin/upload/20191024/news_sQZdWqSXok103815_533.jpg?v=20191101151?v=1901"/>
      </figure>
      <p><i>พล.ต.ต.นฤชิตประชุมคณะกรรมการฯ<br/></i><br/><b>@DN <u>สั่งคุมเข้ม</u></b>...พล.ต.ต.บัณฑิต ตุงคะเศรณี รอง ผบช.ภ.5 ออกตรวจการปฏิบัติหน้าที่ของเจ้าหน้าที่ด่านตรวจแก่งปันเต๊า โดยกำชับให้ข้าราชการตำรวจ ทหาร และอาสาสมัครประจำด่านตรวจปฏิบัติหน้าที่ด้วยความเรียบร้อยเข้มแข็งตลอด 24 ชั่วโมง ที่ด่านตรวจแก่งปันเต๊า ต.แม่นะ อ.เชียงดาว จ.เชียงใหม่...#  </p>
      <figure>
        <img src="https://www.dailynews.co.th/admin/upload/20191024/news_qKocoDsfHQ103815_533.jpg?v=20191101151?v=4838"/>
      </figure>
      <p><i>พล.ต.ต.บัณฑิต ออกตรวจการปฏิบัติหน้าที่ของเจ้าหน้าที่<br/></i>......................................<br/>คอลัมน์ "<b>สน.รอตรวจ</b>"<br/>โดย "<b>ผีโรงพัก</b>"<br/><br/>หมายเหตุ : ใครอยากส่งเรื่องราวดีๆ เรื่องร้องเรียน เรื่องลับๆ หรือข่าวตามพยาน ส่งมาได้ที่ <b>newsdnonline@gmail.com</b> วงเล็บหัวเรื่องว่า"<b>สน.รอตรวจ</b>"จะมีทีมงานคอยติดตามเรื่องราวให้กระจ่าง. </p>
    </article>
  </body>
</html>
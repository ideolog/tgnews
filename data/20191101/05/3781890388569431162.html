<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739453"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T05:40:00+00:00"/>
    <meta property="og:title" content="เกลี้ยงแผง! 'คอหวยเมืองตรัง'แห่ซื้อเลขพระอาจารย์ดัง"/>
    <meta property="og:description" content="คอหวยเมืองตรังแห่ซื้อเลขมงคลพระเกจิอาจารย์ชื่อดัง พระครูอดุลคุณาธาร (พ่อท่านหวน ขนฺติโก) เจ้าอาวาสวัดโคกหล่อ หลังร่วมพิธีจำเริญอายุวัฒนมงคล 92 ปี"/>
  </head>
  <body>
    <article>
      <h1>เกลี้ยงแผง! 'คอหวยเมืองตรัง'แห่ซื้อเลขพระอาจารย์ดัง</h1>
      <address>
        <time datetime="2019-11-01T05:40:00+00:00">01 Nov 2019, 05:40</time>
      </address>
      <p>
        <b>คอหวยเมืองตรังแห่ซื้อเลขมงคลพระเกจิอาจารย์ชื่อดัง พระครูอดุลคุณาธาร (พ่อท่านหวน ขนฺติโก) เจ้าอาวาสวัดโคกหล่อ หลังร่วมพิธีจำเริญอายุวัฒนมงคล 92 ปี</b>
      </p>
      <p>เมื่อวันนี้ 1 พ.ย. ที่วัดนิคมประทีป หรือวัดโคกหล่อ หมู่ 6 ต.โคกหล่อ อ.เมือง จ.ตรัง ผู้สื่อข่าวรายงานว่า ได้มีคณะศิษยานุศิษย์และพุทธศาสนิกชนร่วมกันจัดงานจำเริญอายุวัฒนมงคล 92 ปี ให้แก่พระครูอดุลคุณาธาร (พ่อท่านหวน ขนฺติโก) เจ้าอาวาสวัดโคกหล่อและเป็นพระเกจิอาจารย์ชื่อดังของภาคใต้ ที่เกิดเมื่อวันที่ 31 ตุลาคม 2470 โดยมีพระสิริวิชชาธร ผู้ช่วยเจ้าอาวาสวัดกะพังสุรินทร์ พระอารามหลวงพร้อมด้วยเจ้าคณะตำบลอีกหลายรูปร่วมประกอบพิธีสงฆ์ และยังมีลูกศิษย์ สาธุชนประชาชนชาวตรัง และต่างจังหวัด เดินทางมาร่วมงาน ซึ่งบรรยากาศภายในวัดมีการตกแต่งอย่างงดงามตระการตา ประดับประดาด้วยร่ม จำนวน 950 คัน ญาติโยมแห่เก็บภาพถ่ายเซลฟี่กันจนแน่นวัด </p>
      <figure>
        <img src="https://www.dailynews.co.th/admin/upload/20191101/news_cdBShAeaWQ122732_533.jpg?v=20191101143?v=9476"/>
      </figure>
      <p>สำหรับประวัติพระครูอดุลคุณาธาร เป็นพระเถระที่ตั้งมั่นอยู่ในพระธรรมวินัยและบำเพ็ญประโยชน์แก่สังคมเป็นอเนกประการ อุทิศชีวิตเข้าบรรพชาตั้งแต่อายุ 16 ปี และอุปสมบทถือเพศพรหมจรรย์ในพระบวรพุทธศาสนาติดต่อกันมาถึงปัจจุบัน ตลอดระยะเวลาของการดำรงอยู่ในสมณเพศมีสัมมาปฏิบัติตามพระธรรมวินัยอย่างเคร่งครัดมีจริยานุวัตรอันงดงาม ประกอบกับความมีเมตตาธรรมเอื้ออาทรกับประชาชนอย่างเท่าเทียมกัน ซึ่งในครั้งอดีตที่ท่านมีอายุครบ 6 รอบ 72 ปี ได้มีการจัดสร้างวัตถุมงคลเป็นเหรียญรูปเหมือน จำนวน 10,000 เหรียญ โดยมีพระเกจิดังร่วมกันปลุกเสก ต่อมาเหรียญดังกล่าวสร้างปาฏิหาริย์แทงไม่เข้าสร้างความฮือฮาให้กับวงการเซียนพระเครื่องในขณะนั้นอย่างกว้างขวาง</p>
      <figure>
        <img src="https://www.dailynews.co.th/admin/upload/20191101/news_diVljLyXuV122732_533.jpg?v=20191101143?v=2545"/>
      </figure>
      <p>ขณะเดียวกันผู้สื่อข่าวลงพื้นที่สำรวจบรรยากาศแผงขายล็อตเตอรี่ที่บริเวณหน้าร้านมิตรสาส์น จ.ตรัง  ก็มีกลุ่มผู้ขายสลากฯ มาวางขายเป็นจำนวนมาก โดยบรรยากาศการเลือกซื้อสลากกินแบ่งรัฐบาลประจำงวดวันที่ 1 พ.ย. นี้ คอหวยไม่พลาดกว้านซื้อเลขวันเกิด และเลขอายุ พระครูอดุลคุณาธาร (พ่อท่านหวนขนฺติโก) เจ้าอาวาสวัดโคกหล่อ คือ 92 เกลี้ยงแผง  ด้านนายทักษิณ เจือกโว้น อายุ 56 ปี พ่อค้าขายลอตเตอรี่ เปิดเผยว่า 92 เป็นเลขที่คนในพื้นที่มาซื้อ รวมถึงเลข 31,13  ซึ่งหมดแผงตั้งแต่ 2-3 วันที่ผ่านมา เพราะเป็นเลขวันเกิดของพระครูอดุลคุณาธารเจ้าอาวาสวัดโคกหล่อด้วย<br/><br/><br/><br/><br/> </p>
    </article>
  </body>
</html>
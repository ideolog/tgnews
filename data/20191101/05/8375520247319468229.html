<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/ofis-prezidenta-peredav-medzhlisu-rozsekrecheni-dokumenti-pro-deportaciyu-krimskih-tatar-636880.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T05:35:30+00:00"/>
    <meta property="og:title" content="Офіс президента передав Меджлісу розсекречені документи про депортацію кримських татар"/>
    <meta property="og:description" content="У президента запевнили, що робота по розшуку документів щодо депортації продовжиться"/>
  </head>
  <body>
    <article>
      <h1>Офіс президента передав Меджлісу розсекречені документи про депортацію кримських татар</h1>
      <address>
        <time datetime="2019-11-01T05:35:30+00:00">01 Nov 2019, 05:35</time>
      </address>
      <h4>У президента запевнили, що робота по розшуку документів щодо депортації продовжиться</h4>
      <p>Офіс президента України передав Меджлісу кримськотатарського народу розсекречені документи НКВС Радянського Союзу про депортацію кримських татар у 1944 році.</p>
      <p>Про це <a href="https://www.president.gov.ua/news/ofis-prezidenta-peredav-medzhlisu-rozsekrecheni-dokumenti-pr-58157">повідомили</a> у пресслужбі Офісу президента.</p>
      <p>«Місяць тому під час експертизи, яку проводив Київський інститут судових експертиз, ми отримали інформацію та підтверджувальні документи, які стосуються примусової депортації кримських татар, тих знущань і геноциду, який був вчинений радянським режимом», — сказав заступник голови Офісу президента Андрій Смірнов на зустрічі з головою Меджлісу Рефатом Чубаровим.</p>
      <p>За словами Смірнова, це перший етап оприлюднення розсекречених документів, пов’язаних з геноцидом кримськотатарського народу.</p>
      <p>«Це жахлива історія про те, як люди по 28 діб їхали без води і без їжі, про жахливі умови праці. Це факти про те, яка кількість людей за певний проміжок часу була просто вбита. Умови проживання взагалі важко назвати людськими — люди спали у вагонах, на сирій землі, дуже часто страждали на важкі захворювання й помирали», — розповів заступник глави Офісу.</p>
      <p>Смірнов запевнив, що робота по розшуку документів щодо депортації продовжиться. Також він запропонував представникам Меджлісу створити спільну робочу групу «з метою встановлення історичної справедливості в цьому питанні».</p>
      <p>«Ці документи — донесення відділів НКВС СРСР. Не вперше ми отримуємо розсекречені документи з архівів України, з інших закладів. Для нас це дуже важливо, оскільки Верховна Рада ухвалила постанову, якою визнала насильницьку депортацію кримськотатарського народу геноцидом», — заявив зі свого боку Чубаров.</p>
      <related>
        <a href="https://glavcom.ua/world/observe/v-oon-zaklikali-rosiju-skasuvati-zaboronu-medzhlisu-628721.html"/>
        <a href="https://glavcom.ua/country/society/u-parje-perenesli-zatverdzhennya-projektu-rezolyuciji-pro-krimskih-tatar-arjev-624696.html"/>
        <a href="https://glavcom.ua/interviews/refat-chubarov-u-deyakih-rayonah-na-viborah-v-aneksovanomu-krimu-buv-duzhe-velikiy-tisk-na-likariv-624011.html"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/01/tuz-volt-egy-balatoni-szallodaban-120-embert-mentettek-ki"/>
    <meta property="og:site_name" content="infostart"/>
    <meta property="article:published_time" content="2019-11-01T05:00:00+00:00"/>
    <meta property="og:title" content="Tűz volt egy balatoni szállodában - 120 embert mentettek ki"/>
    <meta property="og:description" content="Tűz ütött ki csütörtök este egy szállodaépület alagsori szaunájában Siófokon, a Beszédes József sétányon. A tűzoltók jelentős erőkkel érkeztek a helyszínre."/>
  </head>
  <body>
    <article>
      <h1>Tűz volt egy balatoni szállodában - 120 embert mentettek ki</h1>
      <address><time datetime="2019-11-01T05:00:00+00:00">01 Nov 2019, 05:00</time> by <a rel="author">Infostart</a></address>
      <h3>Tűz ütött ki csütörtök este egy szállodaépület alagsori szaunájában Siófokon, a Beszédes József sétányon. A tűzoltók jelentős erőkkel érkeztek a helyszínre.</h3>
      <p>Megfékezték a tűzoltók a siófoki Beszédes József sétányon álló szállodaépület alagsori szaunájának lángjait - közölte a katasztrófavédelem honlapja.</p>
      <p>A siófoki hivatásos tűzoltók érkeztek elsőként a helyszínre, Pétfürdőről, Székesfehérvárról, Veszprémből, Balatonfűzfőről érkezett további tűzoltói segítség. Az egységek három vízsugárral oltották a füsttel telítődött szauna lángjait, és átvizsgálták az alagsori szint helyiségeit.</p>
      <p>
        <mark>Megkezdték az épületben tartózkodók kimenekítését, az erkélyen rekedteket emelővel mentették le, illetve a lecsökkent füst miatt a lépcsőház is alkalmassá vált a mentési feladatokra.</mark>
      </p>
      <p>A tűzoltók a felvonókat is ellenőrizték, majd az épület valamennyi szintjét átvizsgálták.</p>
      <p>Az alagsorban sem, és az emeleti szinteken sem találtak senkit, mindeközben folyamatosan szellőztették az épületet.</p>
      <p>A kimenekített százhúsz ember számára fedett melegedőhelyiséget biztosítottak.</p>
      <p>Az egységek éjjel is folytatták a munkálatokat a helyszínen, ahová a katasztrófavédelmi műveleti szolgálat is kiérkezett.</p>
    </article>
  </body>
</html>
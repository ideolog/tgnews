<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739436"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T05:04:00+00:00"/>
    <meta property="og:title" content="อ.ธรณ์ไขข้องใจ'กทม.'จมน้ำ อีก30ปีต้องย้ายเมืองหลวง?"/>
    <meta property="og:description" content="'อ.ธรณ์' ไขข้อข้องใจ หลังชาวเน็ตแห่แชร์ข่าวใหญ่ เตรียมรับมือ อีก 30 ปี กรุงเทพฯจมน้ำ?! เผย 'ไม่ใช่จมอยู่ใต้น้ำทั้งหมด' แต่หมายถึงเกิดพื้นที่น้ำท่วมบ่อยครั้ง และนานมากขึ้น!"/>
  </head>
  <body>
    <article>
      <h1>อ.ธรณ์ไขข้องใจ'กทม.'จมน้ำ อีก30ปีต้องย้ายเมืองหลวง?</h1>
      <address>
        <time datetime="2019-11-01T05:04:00+00:00">01 Nov 2019, 05:04</time>
      </address>
      <p>
        <b>"อ.ธรณ์" ไขข้อข้องใจ หลังชาวเน็ตแห่แชร์ข่าวใหญ่ เตรียมรับมือ อีก 30 ปี กรุงเทพฯจมน้ำ?! เผย "ไม่ใช่จมอยู่ใต้น้ำทั้งหมด" แต่หมายถึงเกิดพื้นที่น้ำท่วมบ่อยครั้ง และนานมากขึ้น!</b>
      </p>
      <p>กลายเป็นที่วิพากษ์วิจารณ์อยู่ในสังคมออนไลน์อยู่ในขณะนี้ หลังมีข่าวน้ำทะเลจะเพิ่มระดับสูงขึ้น ทำให้พื้นที่บริเวณ กทม.จะจมน้ำในอีก 30 ปีข้างหน้า ส่งผลกระทบต่อประชาชนถึง 12 ล้านคนนั้น<br/><br/>เกี่ยวกับเรื่องดังกล่าว ล่าสุดเมื่อวันที่ 1 พ.ย. <b>"ผศ.ดร.ธรณ์ ธำรงนาวาสวัสดิ์"</b> รองคณบดีคณะประมง มหาวิทยาลัยเกษตรศาสตร์ (มก.) ได้โพสต์ข้อความผ่านเฟซบุ๊ก ระบุ <i><b>"เรื่องโลกร้อนทำให้กรุงเทพ/ภาคกลางจมน้ำ เป็นข่าวที่หลายคนสนใจ ผมจึงอยากอธิบายให้เพื่อนธรณ์เข้าใจแบบง่ายๆ" </b></i>ต้นทางของเรื่องนี้มาจากบทความวิจัยว่าด้วยการพัฒนาระบบตรวจสอบพื้นที่ชายฝั่ง เดิมทีเราใช้ระบบ SRTM โดยวิเคราะห์ข้อมูลดาวเทียม LANDSAT ของนาซ่า แต่มีปัญหาเรื่องระดับเส้นความสูงพื้นดิน เพราะตามชายฝั่งมีทั้งต้นไม้และอาคาร ระบบใหม่ที่ผู้วิจัยใช้คือ DEM ซึ่งใช้ข้อมูลที่มีรายละเอียดสูงกว่า ช่วยแก้ไขความผิดพลาดจากระบบเดิม ทำให้เราพบว่าจะมีพื้นที่ได้รับผลกระทบมากกว่าที่เคยคาดการณ์ไว้ <b><i>"ว่าง่ายๆ คือระบบเดิมคิดว่าแผ่นดินชายฝั่งสูงประมาณนั้น ระบบใหม่บอกว่าจริงๆ แล้วต่ำกว่านั้นนะจ๊ะ ในบางข่าวจะกล่าวถึงโลกร้อนทำให้ระดับน้ำทะเลสูงขึ้น 2 เมตรภายในศตวรรษนี้ ดูตัวเลขแล้วร้องจ๊ากแน่นอน แต่ถ้าอ่านจากงานวิจัย จะพบว่า มีโอกาส 5% ที่น้ำจะสูงขึ้น 2 เมตร"</i></b><br/><br/>เรื่องระดับน้ำทะเลสูงขึ้นไม่มีใครกล้าฟันธงแบบเป๊ะๆ เอาเป็นว่านักวิทยาศาสตร์ส่วนใหญ่เชื่อว่าจะสูงขึ้น 20-30 เซนติเมตรในปี 2050 และส่วนใหญ่เชื่อว่าอาจสูง 50-70-100 เซนติเมตรในช่วงสิ้นศตวรรษ แต่เมื่อเป็นงานวิจัยเรื่องโลกร้อน เขาก็ต้องนำตัวเลขแบบสุดมาใช้ (K17/RCP 8.5/2100) เมื่อทาบลงไปบนแผนที่ซึ่งมีระดับความสูงเตี้ยกว่าเดิม พื้นที่โดนน้ำท่วมจึงขยายขนาดขึ้นเยอะ<b><i> "ไม่ได้หมายความว่าเขาทำผิดนะครับ เพราะมีโอกาสเป็นไปได้เช่นนั้น เพียงแต่ด้วยการคาดการณ์ในปัจจุบัน โอกาสอาจน้อยหน่อย (แต่ถ้าในอนาคต โลกร้อนเร็วขึ้นเกินคาด โอกาสเป็นไปได้ก็เยอะขึ้น)" </i></b>อีกอย่างที่ต้องทำความเข้าใจคือ <b>"จมน้ำ"</b> ในที่นี้หมายถึงน้ำท่วม แต่ไม่ใช่ท่วมตลอดเวลาจนแผ่นดินกลายเป็นทะเลทั้งหมด (ถึงแม้มีบางพื้นที่ชายฝั่งต่ำจริงจะกลายเป็นทะเลเหมือนเสาไฟฟ้า/หลักเขตกทม.ที่ตอนนี้อยู่ในทะเล)<br/><br/><i><b>"แต่หมายถึงโอกาสที่ 1) พื้นที่จะเกิดน้ำทะเลเอ่อขึ้นแทบทุกวันเมื่อน้ำขึ้นสูง 2) น้ำท่วมมีบ่อยครั้งขึ้น 3) เกิดน้ำท่วมใหญ่เป็นระยะ อ่านมาทั้งหมด ไหงอาจารย์ถึงบอกว่าโลกร้อนไม่น่ากลัว ? เปล่าเลยครับ ผมเพียงแค่อยากอธิบายเรื่องผลกระทบของโลกร้อนให้อยู่ตามพื้นฐานความเป็นจริง"</b></i> ซึ่งมันก็น่าตกใจเพียงพอแล้ว ไม่ต้องเติมผีฮัลโลวีน ก็ขนลุกเกรียวได้แล้วล่ะ เพราะตัวเลขคาดการณ์ 2 เมตร ไม่เคยมีมาก่อน ตอนนี้มีโอกาส 5% ก็หมายถึงเริ่มโผล่มาแล้ว เพราะโลกร้อนละลายน้ำแข็งเร็วกว่าที่เราคิด เพราะชายฝั่งที่คาดการณ์ผิดคิดว่าสูงนะ ดันต่ำกว่าที่คิด พื้นที่ได้รับผลกระทบย่อมกว้างขึ้น<br/><br/>และปัญหาน้ำท่วม จะส่งผลกับพื้นที่ต่างๆ ดังนี้ โอกาสแรก คิดตามง่ายๆ เมื่อระดับน้ำทะเลสูงขึ้น เวลาน้ำขึ้น มันก็ต้องเอ่อเข้ามาตามชายฝั่งมากขึ้น <i><b>ชุมชมริมทะเลหรือตามปากแม่น้ำ อาจเจอน้ำเอ่อท่วมเข้ามาหลายวันต่อเดือน</b></i> (ซึ่งตอนนี้ก็มีอยู่ แต่จะมีมากขึ้น) โอกาสสอง เมื่อฝนตกตามชายฝั่ง แต่น้ำทะเลสูงขึ้น <i><b>น้ำก็ระบายออกยากขึ้น</b></i> ยิ่งยุคนี้ฝนโลกร้อนตกโครมคราม น้ำรอการระบายจะนานขึ้น คนกรุงเทพคงเข้าใจดี โอกาสสาม หากเกิดอุทกภัยครั้งใหญ่ เช่น พายุโซนร้อนผ่านมา มวลน้ำจากภาคเหนือภาคอีสานไหลลงมาภาคกลาง แต่เมื่อระดับน้ำทะเลสูงขึ้น น้ำพวกนั้นก็ระบายออกไม่ได้ กลายเป็นมหาอุทกภัยเหมือนที่เราเคยเจอ<br/><br/><b><i>"แล้วเราจะรับมืออย่างไร ? ย้ายเมืองหลวง ? ย้ายไปไหนดีล่ะครับ พื้นที่ภาคกลางได้รับผลกระทบเกือบทั้งหมด ถ้าย้ายไปไกลก็ไม่ใช่ศูนย์กลางอีกต่อไป แล้วจะเอาเงินไหนมาลงทุนทำโน่นนี่ ? ผมไม่คิดว่าเราจะย้ายได้ เราคงต้องอยู่ตรงนี้ต่อไป จะบอกว่าขยายกทม.ไปทางเหนือให้ไกลทะเล ก็คงต้องบอกว่าผลกระทบเป็นเหตุการณ์น้ำท่วมระบายไม่ออก ยิ่งตอนเหนือกทม.ยิ่งรับน้ำ คงจำปี 54 ได้นะ"</i></b> การรับมือเป็นเรื่องยุ่งยากมากๆ ให้คิดได้แต่ทำได้หรือเปล่า ขึ้นอยู่กับความพยายามอย่างยิ่งยวดซึ่งอาจจะยากหน่อย เช่น กำหนดเขตชายฝั่งริมทะเลภาคกลางเป็นบัฟเฟอร์โซน ปลูกป่าเลนไว้ลดแรงคลื่นเมื่อพายุเข้า ไม่ลงทุนทำอะไรมากริมฝั่งในพื้นที่เสี่ยงมากๆ เพราะทำไปเดี๋ยวน้ำก็เอ่อล้นเข้ามา ยกระดับระบบระบายน้ำในกทม./เมืองให้ดีกว่านี้ ไม่พึ่งพาคูคลองตามธรรมชาติอย่างเดียวต้องใช้ระบบไฮเทคเหมือนกับที่แชร์ๆ กันในญี่ปุ่น เพื่อผลักน้ำออกไปให้ได้<br/><br/>อันที่จริง เขาก็ทำอยู่แล้วครับ ผมรู้ดีเพราะถนนเอกมัยหน้าบ้านโดนถล่มมาร่วมปี เพื่อสร้างอุโมงค์ยักษ์ หวังว่าคงจะเสร็จในเร็ววันเนื่องจากยางรถแตกไป 2 เส้นแล้วจ้ะ และอื่นๆ อีกมากที่ผู้เชี่ยวชาญในเรื่องนี้มีเยอะ และคงหาทางรับมือ/แก้ไขกันไปตามสถานการณ์ เพราะโลกร้อนแรงขึ้น น่ากลัวยิ่งขึ้น พร้อมจะดูดเงินจ๊วบๆ ไปจากพวกเรา มากขึ้นและมากขึ้น ด้วยเหตุง่ายๆ ว่าเราไปแกล้งโลกก่อนครับ...</p>
      <figure>
        <img src="https://www.dailynews.co.th/admin/upload/20191101/news_rnOXgtzlrA115551_533.jpg?v=20191101143?v=6928"/>
      </figure>
      <p>ขอบคุณภาพและข้อมูลจาก @Thon Thamrongnawasawat</p>
      <figure>
        <img src="https://www.dailynews.co.th/admin/upload/20191101/news_PuGiNiAvIL115551_533.jpg?v=20191101143?v=7788"/>
      </figure>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/739458"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T05:35:00+00:00"/>
    <meta property="og:title" content="&quot;อาร์แอนด์ไอ&quot;ปรับเครดิตไทยขึ้นเป็นระดับ&quot;เอลบ&quot;"/>
    <meta property="og:description" content="อาร์แอนด์ไอ ปรับเครดิตไทยดีขึ้นจากระดับ บีบีบีบวก มาเป็น เอลบ พร้อมคงมุมมองความเชื่อถือไว้ที่ระดับเสถียรภาพ"/>
  </head>
  <body>
    <article>
      <h1>"อาร์แอนด์ไอ"ปรับเครดิตไทยขึ้นเป็นระดับ"เอลบ"</h1>
      <address>
        <time datetime="2019-11-01T05:35:00+00:00">01 Nov 2019, 05:35</time>
      </address>
      <p>
        <b>อาร์แอนด์ไอ ปรับเครดิตไทยดีขึ้นจากระดับ บีบีบีบวก มาเป็น เอลบ พร้อมคงมุมมองความเชื่อถือไว้ที่ระดับเสถียรภาพ</b>
      </p>
      <p>นางแพตริเซีย มงคลวนิช ผู้อำนวยการสำนักงานบริหารหนี้สาธารณะ (สบน.) เปิดเผยว่า บริษัท เรทติง แอนด์ อินเวสท์เมนท์ อินฟอร์เมชัน หรืออาร์แอนด์ไอ ซึ่งเป็นบริษัทจัดอันดับความน่าเชื่อถือรายใหญ่ของญี่ปุ่น ได้ปรับอันดับความน่าเชื่อถือของไทย เพิ่มขึ้นจากระดับ บีบีบีบวก มาเป็น เอลบ และคงมุมมองความน่าเชื่อไว้ที่ระดับเสถียรภาพ ไว้เท่าเดิม ซึ่งจะส่งผลดีต่อต้นทุนในการระดมทุนทั้งภาครัฐและเอกชนในอนาคต เพราะเมื่อเครดิตของไทยดีขึ้น จะทำให้เกิดความง่ายต่อการตัดสินใจในการให้เงินกู้กับไทย รวมถึงดอกเบี้ยที่จะอยู่ในระดับต่ำด้วย<br/><br/>สำหรับสาเหตุที่ไทยได้รับการจัดอันดับในระดับที่ดีขึ้น เป็นผลจากการดำเนินมาตรการเชิงรุกในการพัฒนาอุตสาหกรรมที่มีมูลค่าเพิ่มสูง และพัฒนาเขตเศรษฐกิจพิเศษภาคตะวันออก (อีอีซี) รวมถึงการลงทุนโครงสร้างพื้นฐานอย่างต่อเนื่อง ทำให้นักลงทุนทั้งในและต่างประเทศเกิดความเชื่อมั่นและพร้อมเข้ามาลงทุนในไทยมากขึ้น ส่งผลให้เศรษฐกิจในระยะยาวมีเสถียรภาพและเติบโตดี  อีกทั้งยังมีการเกินดุลการค้าและดุลบริการที่เพิ่มขึ้นสะท้อนให้เห็นถึงความแข็งแกร่งทางด้านรายได้จากการท่องเที่ยว รวมถึงการมีเงินทุนสำรองระหว่างประเทศที่สูงกว่าหนี้ต่างประเทศ<br/><br/>ขณะเดียวกันไทยยังมีวินัยทางการเงินการคลังที่แข็งแกร่ง โดยจัดทำกรอบวินัยการเงินการคลังและบริหารจัดการด้านการคลังได้อย่างมีประสิทธิภาพและเป็นรูปธรรม และยังได้กำหนดเพดานหนี้สาธารณะไว้ในกฎหมายอย่างชัดเจน ส่งผลให้สัดส่วนหนี้สาธารณะต่อจีดีพีในขณะนี้ยังอยู่ในระดับต่ำ จึงไม่มีความกังวลในด้านการระดมทุนและความเสี่ยงด้านการคลัง</p>
      <figure>
        <img src="https://www.dailynews.co.th/admin/upload/20191101/news_WwzrZxVYxL124836_533.jpg?v=20191101143?v=5367"/>
      </figure>
    </article>
  </body>
</html>
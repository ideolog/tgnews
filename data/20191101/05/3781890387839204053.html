<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739452"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T05:18:00+00:00"/>
    <meta property="og:title" content="รมว.พณ.ลุ้นผลปมตัดสิทธิจีเอสพี! ตั้งวอร์รูมภาคธุรกิจถกข้อสรุป"/>
    <meta property="og:description" content="“จุรินทร์”รอลุ้นผลหารือ “ทูตพาณิชย์-ทูตไทยวอชิงตัน-ผู้แทนการค้าสหรัฐ” ปมตัดสิทธิจีเอสพี เผยวอร์รูมภาคธุรกิจได้ข้อสรุปบางอย่างแล้ว เตรียมหารือปลัดพาณิชย์ ปัดตอบผลกระทบนำเข้าถั่วเหลืองจากการแบน 3 สารพิษ"/>
  </head>
  <body>
    <article>
      <h1>รมว.พณ.ลุ้นผลปมตัดสิทธิจีเอสพี! ตั้งวอร์รูมภาคธุรกิจถกข้อสรุป</h1>
      <address>
        <time datetime="2019-11-01T05:18:00+00:00">01 Nov 2019, 05:18</time>
      </address>
      <p>
        <b>“จุรินทร์”รอลุ้นผลหารือ “ทูตพาณิชย์-ทูตไทยวอชิงตัน-ผู้แทนการค้าสหรัฐ” ปมตัดสิทธิจีเอสพี เผยวอร์รูมภาคธุรกิจได้ข้อสรุปบางอย่างแล้ว เตรียมหารือปลัดพาณิชย์ ปัดตอบผลกระทบนำเข้าถั่วเหลืองจากการแบน 3 สารพิษ</b>
      </p>
      <p>เมื่อวันที่ 1 พ.ย. นายจุรินทร์ ลักษณวิศิษฏ์ รองนายกรัฐมนตรี และรมว.พาณิชย์ ให้สัมภาษณ์ถึงกรณีมอบหมายให้ทูตพาณิชย์ประจำกรุงวอชิงตัน ดีซี ประสานงานกับเอกอัครราชทูตไทยประจำกรุงวอชิงตัน ดีซี และทูตแรงงานเพื่อจะนัดหารือกับสำนักงานผู้แทนการค้าสหรัฐ (USTR) ที่กรุงวอชิงตัน ดีซี กรณีสหรัฐอเมริกาตัดสิทธิจีเอสพีสินค้าไทย ในวันที่ 1 พ.ย.นี้ ว่า ยังไม่มีรายงานเรื่องดังกล่าว เพราะเวลายังเหลื่อมกันอยู่ ทั้งนี้ขอให้ทูตพาณิชย์และทูตไทยประจำวอชิงตัน ไปหารือกับ USTR ให้เสร็จก่อน แล้วทางนู้นจึงจะมีการรายงานให้ตนทราบ ซึ่งก็ต้องรอการหารือดังกล่าวก่อน ยืนยันว่าไม่มีการปิดเป็นความลับ อย่างไรก็ตามกระทรวงพาณิชย์ก็ไม่ได้อยู่นิ่ง โดยมีการตั้งวอร์รูมสำหรับภาคธุรกิจที่ได้รับผลกระทบจากการตัดสิทธิจีเอสพีครั้งนี้ ให้มีการหารือร่วมกัน ซึ่งปลัดกระทรวงพาณิชย์ได้หารือแล้วเมื่อวาน (31 ต.ค.) ซึ่งได้ข้อสรุปบางอย่างแล้ว และจะมีการนำมาหารือกับตนอีกครั้งหนึ่ง ซึ่งคาดว่าจะมีการจัดประชุมวอร์รูมเพื่อพิจารณาข้อสรุปดังกล่าว ก่อนที่ตนจะเดินทางไปร่วมการจัดงานแสดงสินค้านำเข้านานาชาติ (China International Import Expo) ที่เมืองเซียงไฮ้<br/><br/>เมื่อถามว่ามีกระแสข่าวว่าประเทศไทยจะนำเข้าถั่วเหลืองจากประเทศบราซิลไม่ได้ เนื่องจากมีการแบนไกลโฟเซตนั้น นายจุรินทร์ กล่าวว่า ตนยังไม่ทราบเรื่องดังกล่าว ต้องถามกระทรวงสาธารณสุขซึ่งจะเป็นผู้พิจารณาว่าอันไหนนำเข้าได้อันไหนนำเข้าไม่ได้ในเรื่องของสุขอนามัย และอันไหนกระทบสุขอนามัยหรือไม่กระทบ ส่วนจะมีผลกระทบกับภาคอุตสาหกรรมหรือไม่ ตนไม่ขอตอบก่อน.</p>
    </article>
  </body>
</html>
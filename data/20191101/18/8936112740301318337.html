<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/erling-haaland-manchester-united-i-juventus-licza-na-transfer-norwega,982239.html"/>
    <meta property="og:site_name" content="TVN24"/>
    <meta property="article:published_time" content="2019-11-01T18:22:00+00:00"/>
    <meta property="og:title" content="Szykuje się bitwa o utalentowanego nastolatka. Salzburg może zarobić fortunę"/>
    <meta property="og:description" content="Niezwykle skuteczny snajper Red Bulla Salzburg Erling Haaland wzbudza zainteresowanie potentatów Starego Kontynentu. Już w zimowym oknie transferowym austriacki klub może zarobić krocie na sprzedaż..."/>
  </head>
  <body>
    <article>
      <h1>Szykuje się bitwa o utalentowanego nastolatka. Salzburg może zarobić fortunę</h1>
      <address>
        <time datetime="2019-11-01T18:22:00+00:00">01 Nov 2019, 18:22</time>
      </address>
      <slideshow>
        <figure>
          <img src="https://r-scale-a0.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/7519b309-d093-4abe-9eb1-9f5b31235c78.jpg?type=1&amp;srcmode=0&amp;srcx=1/1&amp;srcy=3/10&amp;srcw=1/1&amp;srch=4/5&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/3f114f88-23c9-4776-9bfa-0b1acf7c191b-480p.mp4"/>
          <figcaption>FC Salzburg - SSC Napoli</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/cfe1ac15-8d95-4028-bc41-6862732b7d67-480p.mp4"/>
          <figcaption>Juventus Turyn - Lokomotiw Moskwa</figcaption>
        </figure>
        <figcaption>W ostatniej kolejce LM Haaland strzelił dwa gole w starciu z Napoli Foto: Getty Images | Video: Getty Images</figcaption>
      </slideshow>
      <h3>Niezwykle skuteczny snajper Red Bulla Salzburg Erling Haaland wzbudza zainteresowanie potentatów Starego Kontynentu. Już w zimowym oknie transferowym austriacki klub może zarobić krocie na sprzedaży 19-latka. Zainteresowanie norweskim napastnikiem wyraża ponad dwadzieścia klubów z Juventusem i Manchesterem United na czele.</h3>
      <related>
        <a href="https://eurosport.tvn24.pl/pilka-nozna,105/w-maju-zachwycil-w-lublinie-teraz-19-latek-przeszedl-do-historii-ligi-mistrzow,970374.html"/>
      </related>
      <p>Haaland trafił do Salzburga w styczniu bieżącego roku z Molde FK za około 9 mln euro. Po zaledwie kilkunastu miesiącach mistrzowie Austrii mogą zarobić na nim na czysto ponad 50 mln euro.</p>
      <h3>Przyćmił nawet Lewandowskiego</h3>
      <p>Już dziś można stwierdzić, że zakup rosłego snajpera był prawdziwym strzałem w dziesiątkę. Po przenosinach do nowego klubu Haaland zdobył łącznie aż 23 bramki w 20 meczach.</p>
      <p>Prawdziwą eksplozję jego formy obserwujemy w bieżącym sezonie, w którym strzelił już 22 gole w zaledwie 15 występach. W samej Lidze Mistrzów nastolatek już sześciokrotnie zdobywał bramki, choć za nami dopiero trzy kolejki fazy grupowej tych rozgrywek. Ma nawet o jedno trafienie więcej niż snajper Bayernu Robert Lewandowski. Na jego niesamowitą dyspozycję obojętny nie pozostał również selekcjoner reprezentacji Norwegii Lars Lagerback, dając mu szansę debiutu w dorosłej kadrze podczas wrześniowych meczów eliminacji do Mistrzostw Europy.</p>
      <h3>Casus Jovicia</h3>
      <p>Błyskawiczny rozwój kariery młodego zawodnika przyciągnął uwagę czołowych europejskich klubów. Zdaniem eksperta od rynku transferowego Fabrizio Romano, klub z Salzburga jest otwarty na sprzedaż swojej już w nadchodzącym oknie transferowym pod warunkiem, że cena przekroczy 60 mln euro. Wysoka suma nie odstrasza jednak potencjalnych kupców.</p>
      <p>Według Romano listę zainteresowanych otwierają Manchester United i Juventus. Kluby te muszą jednak liczyć się z konkurencją m.in. ze strony Barcelony, Realu Madryt, Atletico Madryt, Manchesteru City, Arsenalu, Bayernu i Chelsea. Łącznie ponad dwadzieścia klubów wyraziło zainteresowanie 19-latkiem.</p>
      <p>Wszystko wskazuje na to, że Salzburg zrobi na nim znakomity interes. Podobny do Eintrachtu Frankfurt, który wypożyczył na dwa lata Lukę Jovicia z Benfiki z obowiązkiem wykupu za 5 mln euro i po udanym sezonie sprzedał Serba Realowi Madryt za 60 mln euro w ostatnim oknie transferowym.</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/c3395dd46c34fa7fd8d729d8cf88b7a8/2138d43e-4706-4dd1-990a-f1b058068151.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Erling Haaland błyskawicznie podbił serca kibiców w Salzburgu<cite>Źródło: Getty Images</cite></figcaption>
      </figure>
      <h3>Krok po kroku</h3>
      <p>Norweg mimo skromnego doświadczenia bardzo rozważnie kieruje karierą. Do Juventusu mógł trafić już latem 2018 roku, gdy reprezentował jeszcze barwy Molde. Turyńczycy oferowali za niego 6 mln euro, lecz sam zawodnik nie palił się do przenosin do ekipy mistrzów Włoch. Obawiał się, że utknie na ławce rezerwowych lub zostanie wypożyczony.</p>
      <p>Jego cierpliwość została nagrodzona i dziś może błyszczeć na boiskach Ligi Mistrzów. Jeśli niebawem trafi do wielkiego klubu, to już ze statusem wschodzącej gwiazdy, a nie tylko utalentowanego juniora.</p>
      <p>Autor: jac / Źródło: eurosport.pl, theguardian.com</p>
    </article>
  </body>
</html>
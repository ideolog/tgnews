<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88456"/>
    <meta property="og:site_name" content="Denník politika"/>
    <meta property="article:published_time" content="2019-11-01T18:35:01+00:00"/>
    <meta property="og:title" content="FIFA chce viac transparentnosti, jej verdikty vo väčšine prípadov budú verejne prístupné"/>
    <meta property="og:description" content="1.11.2019 (Webnoviny.sk) – Medzinárodná futbalová federácia (FIFA) plánuje viac transparentnosti a rozsudky vo väčšine etických a disciplinárnych prípadov budú verejne prístupné a ľahšie ich bude možné podrobiť kontrole. Na webovej stránke sa objavia dôkazy a právne argumenty v prípadoch vrátane prijímania úplatkov futbalovými funkcionármi, ovplyvňovania zápasov a rasových prehreškov fanúšikov."/>
  </head>
  <body>
    <article>
      <h1>FIFA chce viac transparentnosti, jej verdikty vo väčšine prípadov budú verejne prístupné</h1>
      <address><time datetime="2019-11-01T18:35:01+00:00">01 Nov 2019, 18:35</time> by <a rel="author">Webnoviny</a></address>
      <p>1.11.2019 (Webnoviny.sk) – Medzinárodná futbalová federácia (FIFA) plánuje viac transparentnosti a rozsudky vo väčšine etických a disciplinárnych prípadov budú verejne prístupné a ľahšie ich bude možné podrobiť kontrole. Na webovej stránke sa objavia dôkazy a právne argumenty v prípadoch vrátane prijímania úplatkov futbalovými funkcionármi, ovplyvňovania zápasov a rasových prehreškov fanúšikov.</p>
      <h3>Výnimky v určitých prípadoch</h3>
      <p><i>„Už nikto nebude môcť povedať, že tieto rozhodnutia sú tajné,“</i> uviedol dočasný generálny sekretár FIFA Alasdair Bell a pokračoval: <i>„Už sa tak malo stať aj predtým. Jedným z problémov, ktorý vyvoláva podozrenie a teóriu o sprisahaní, je to, že ľudia nie sú schopní vidieť, ako sa prijímajú rozhodnutia.“</i></p>
      <p>Výnimky sa budú týkať prípadov urovnaných dohodami, napríklad ako v kauze Manchestru City, ktorý sa tento rok vyhol trestu zákazu prestupov z dôvodu porušenia pravidiel pri prestupoch mládežníkov.</p>
      <p>Klub zaplatil FIFA pokutu 370 000 švajčiarskych frankov za uznanie svojho pochybenia pri podpisovaní hráčov mládeže. Tieto dôkazy nebudú zverejnené.</p>
      <h3>Očakávajú zvýšenie dôvery</h3>
      <p>Právnici FIFA dúfajú, že to prinesie zvýšenie dôvery, pokles podozrení a vylúčenie teórií o sprisahaní tým, že vysvetlia, ako a prečo sa dosiahli konkrétne súdne rozhodnutia.</p>
      <p>Online databáza bude obsahovať prípady odvolania sa na Športový arbitrážny súd, v ktorých bola súčasťou aj FIFA a išlo v nich o spory medzi klubmi, hráčmi a trénermi.</p>
      <p>Projekt predstavuje zmenu právnej kultúry vo FIFA pod vedením prezidenta Gianniho Infantina, ktorý prijal bývalých kolegov z Európskej futbalovej únie (UEFA) za svojich najlepších právnikov.</p>
      <p>Súčasný šéf právneho oddelenia FIFA Emilio Garcia, ktorý ešte pracuje aj pre UEFA, uverejnil polročnú správu, v ktorej podrobnejšie vysvetlil významné prípady.</p>
      <p>Viac k témam: <a href="https://www.webnoviny.sk/tag/fifa/"><u>FIFA</u></a>, <a href="https://www.webnoviny.sk/tag/transparentnost/"><u>transparentnosť</u></a><br/>Zdroj: Webnoviny.sk – <a href="https://www.webnoviny.sk/fifa-chce-viac-transparentnosti-jej-verdikty-vo-vacsine-pripadov-budu-verejne-pristupne/"><u>FIFA chce viac transparentnosti, jej verdikty vo väčšine prípadov budú verejne prístupné</u></a> © SITA Všetky práva vyhradené.</p>
    </article>
  </body>
</html>
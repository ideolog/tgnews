<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/ukrayina-pogodilasya-vnesti-zmini-v-zakon-pro-osvitu-pislya-osobistoyi-zustrichi-zelenskogo-ta-stoltenberga-328199_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T18:28:00+00:00"/>
    <meta property="og:title" content="Україна погодилася внести зміни в закон про освіту після особистої зустрічі Зеленського та Столтенберга"/>
    <meta property="og:description" content="На цьому наполягала Угорщина, яка спочатку ветувала спільну заяву послів НАТО по Україні."/>
  </head>
  <body>
    <article>
      <h1>Україна погодилася внести зміни в закон про освіту після особистої зустрічі Зеленського та Столтенберга</h1>
      <h2>На цьому наполягала Угорщина, яка спочатку ветувала спільну заяву послів НАТО по Україні.</h2>
      <address>
        <time datetime="2019-11-01T18:28:00+00:00">01 Nov 2019, 18:28</time>
      </address>
      <p>Зі спільною заявою комісії Україна—НАТО (КУН) не обійшлося без проблем, і традиційний підсумковий документ зустрічі могли не прийняти, обмежившись лише заявою генерального секретаря Єнса Столтенберна. В день прильоту делегації НАТО в Україну, який збігся з візитом Володимира Путіна в Угорщину, глава угорської дипломатії Петер Сійярто на Євразійському саміті в Будапешті заявляв, що його країна блокує ухвалення документа, оскільки в тексті не були враховані її пропозиції щодо захисту прав угорської меншини в Закарпатті, пише оглядач відділу міжнародної політики Володимир Кравченко у своїй статті для <b><a href="https://dt.ua/">DT.UA</a></b>.</p>
      <p>Автор зазначає, що українська сторона була категорично проти згадки закону України про освіту в спільній заяві. І все ж підсумковий документ КУН з'явився. Сійярто заявив, що <b><a href="https://dt.ua/POLITICS/ugorschina-rozblokuvala-zayavu-posliv-nato-schodo-ukrayini-pislya-vnesennya-pravok-328026_.html">Будапешт зняв своє вето</a></b>, оскільки угорські пропозиції до документу були враховані "в останній момент".</p>
      <p>За інформацією <b><a href="https://dt.ua/">DT.UA</a></b>, позиція України змінилася після зустрічі тет-а-тет президента Володимира Зеленського та генсека НАТО Столтенберга. У підсумку НАТО закликала Київ повністю реалізувати рекомендації Венеціанської комісії щодо закону про освіту, а Україна, в свою чергу, "висловила готовність це виконати".</p>
      <p>"Однак в умовах російсько-української війни наша країна потребує не лише підтримки на рівні політичних декларацій, але і практичної допомоги. А тут не все так райдужно, як представляє Столтенберг. Він з гордістю говорить про допомогу, що надається альянсом Україні через трастові фонди і радників. Тим не менш, за винятком невеликої кількості сфер — медичної реабілітації, утилізації радіоактивних відходів, кібербезпеки, практичне сприяння нашій країні є незначним", - підкреслює Кравченко.</p>
      <p>Зазначимо, що в п'ятницю глава МЗС розповів, що заяву послів НАТО по Україні було усіма узгоджено, і демарш Угорщини викликав подив. "На момент приїзду в Україну у них (Північноатлантичного союзу - ред.) була готова спільна заява, яка була результатом складних переговорів між усіма 29 членами... Цю заяву як готовий продукт було запропоновано Україні... Ніякого блокування консенсусу по формуванні документа не було, ані від України, ані від угорців", - <a href="https://news.liga.net/politics/news/pristayko-rasskazal-o-suti-pretenziy-vengrii-k-ukraine">відзначив</a> він.</p>
      <p>Перед цим, у середу, <a href="https://dt.ua/POLITICS/ugorschina-vetuvala-spilnu-zayavu-posliv-nato-schodo-ukrayini-327887_.html"><b>Угорщина ветувала спільну заяву послів НАТО</b></a> щодо України. Петер Сійярто пояснив таке рішення нібито утисками угорської нацменшини на Закарпатті. Будапешт подав кілька пропозицій змін до заяви щодо зобов'язання України щодо меншин у відповідності із міжнародним правом. Але на засіданні посли НАТО пропозиції Угорщини відхилили, після чого Будапешт вдався до своєї практики ветування.</p>
      <p>Детальніше про те, як Україна і НАТО вирішили провести ребрендінг програми співпраці, читайте в статті <b>Володимира Кравченка</b> "<a href="https://dt.ua/international/stariy-tovar-u-noviy-obgortci-328207_.html"><b>Старий товар в новій обгортці</b></a>" у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
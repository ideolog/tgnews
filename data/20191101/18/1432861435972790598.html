<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/bgfootballother/sydiite-izlqzoha-s-deklaraciq-protiv-obvineniqta-v-korupciq-1390904.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-01T18:45:00+00:00"/>
    <meta property="og:title" content="Съдиите излязоха с декларация против обвиненията в корупция"/>
    <meta property="og:description" content="Съдийската комисия към БФС излезе с декларация против обвиненията срещу тях в корупция Решението за нея бе взето на днешната среща в Бояна на реферите с новия шеф Костадин Стоичков"/>
  </head>
  <body>
    <article>
      <h1>Съдиите излязоха с декларация против обвиненията в корупция</h1>
      <address><time datetime="2019-11-01T18:45:00+00:00">01 Nov 2019, 18:45</time> by <a rel="author">Sportlive.bg</a></address>
      <p><a href="https://www.sportlive.bg/tags/34863"><b>Съдийската комисия към БФС</b></a> излезе с декларация против обвиненията срещу тях в корупция. Решението за нея бе взето на днешната среща в Бояна на реферите с новия шеф Костадин Стоичков.</p>
      <p>Родните рефери са категорични, че няма факти, които да уличават съдии в уреждане на мачове. Освен това от СК към БФС показват и готовност да съдействат на специализираните органи в борбата им срещу евентуални нарушения на закона.</p>
      <p>
        <b>Ето и цялата декларация, публикувана на сайта на Българския футболен съюз:</b>
      </p>
      <p>Първенствата и турнирите в системата на БФС се обслужват от над 1400 съдии. Всички те са хора с авторитет, опит и висок морал, които по никакъв начин не би следвало да бъдат поставяни под общ знаменател поради негативни внушения и по-конкретно – с обвинения в корупционни практики и нерегламентирани действия в разрез с ценностите на спортните състезания.</p>
      <p>Към настоящия момент за нито един от тях не са известни факти и обстоятелства, които да ги уличават в корупция и уреждане на мачове. Към днешна дата в БФС и СК при БФС не е постъпила официална информация за установени такива практики. В тази връзка Съдийската комисия към Българския футболен съюз призовава широката общественост към толерантно и обективно отношение, което би допринесло за създаването на необходимата атмосфера за изпълнението на служебните им ангажименти. Що се касае до работата на българските футболни рефери, категорично се противопоставяме на опитите за публично компрометиране на съдийската гилдия у нас.</p>
      <p>Съдийската комисия и ръководството на БФС винаги са призовавали за спазване на феърплея и морала от страна на всички, участващи във футболния процес у нас, в т.ч. функционери, спортно-технически лица, рефери, играчи и медии. Използваме настоящата ситуация, за да апелираме към запазване на спокойствието и добрия тон, като същевременно изразяваме готовността си да сътрудничим на специализираните органи в борбата им срещу евентуални нарушения на морала и закона.</p>
      <p>Вярваме, че толерантното отношение спрямо българските съдии е в интерес на спортната общественост и на нормалното провеждане на първенствата на всички нива. Апелираме, при хипотетично наличие на вина на конкретни личности, участващи във футболния живот, тя да бъде оповестена на широката общественост, но това да не бъде превръщано в повод за генерализация и налагане на негативен стереотип спрямо всички съдии и служители в системата на БФС.</p>
      <p>
        <b>
          <i>А какво заяви избрания за нов главен прокурор Иван Гешев относно разследваното в българския футбол - <a href="https://www.sportlive.bg/bgfootball/bgfootballother/Ivan-Geshev-Vodqt-se-razsledvaniq-za-prestypna-dejnost-v-bylgarskiq-futbol-1388025.html">вижте в този материал</a>.</i>
        </b>
      </p>
      <related>
        <h4>Още по темата</h4>
        <a href="https://www.sportlive.bg/bgfootball/bgfootballother/Stoqnov-sled-sreshtata-na-sydiite-Ako-ima-dokazatelstva-za-korupciq-vinovnite-trqbva-da-vlqzat-v-zatvora-1390800.html"/>
        <a href="https://www.sportlive.bg/bgfootball/bgfootballother/Ivan-Geshev-Vodqt-se-razsledvaniq-za-prestypna-dejnost-v-bylgarskiq-futbol-1388025.html"/>
        <a href="https://www.sportlive.bg/bgfootball/bgfootballother/BFS-smeni-i-shefa-na-sydiite-na-zasedanieto-si-dnes-1387381.html"/>
        <a href="https://www.sportlive.bg/bgfootball/bgfootballother/Shefyt-na-sydiite-e-sred-zadyrzhanite-sled-akciqta-sreshtu-BFS--1385257.html"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/sport/tenis/ekspresna-pobeda-osiguri-na-dzhokovich-sreshta-s-grigor-dimitrov-v-polufinalite--1390895.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-01T18:26:00+00:00"/>
    <meta property="og:title" content="Експресна победа осигури на Джокович среща с Григор Димитров в полуфиналите"/>
    <meta property="og:description" content="Световният номер 1 Новак Джокович записа най-категоричната си победа в тазгодишното издание на турнира от сериите Мастърс 1000 в Париж, след като надигра Стефанос Циципас в два сета – в отделните части 6-1, 6-2 за около час игра Джокович ще се изправи в спор за място на финала срещу първата ни ракета Григор Димитров, който по-рано надви Кристиан Гарин в два сета"/>
  </head>
  <body>
    <article>
      <h1>Експресна победа осигури на Джокович среща с Григор Димитров в полуфиналите</h1>
      <address><time datetime="2019-11-01T18:26:00+00:00">01 Nov 2019, 18:26</time> by <a rel="author">Sportlive.bg</a></address>
      <p>Световният номер 1 Новак Джокович записа най-категоричната си победа в тазгодишното издание на турнира от сериите Мастърс 1000 в Париж, след като надигра Стефанос Циципас в два сета – в отделните части 6-1, 6-2 за около час игра.</p>
      <p>Джокович ще се изправи в спор за място на финала срещу първата ни ракета <a href="https://www.sportlive.bg/sport/tenis/Grigor-Dimitrov-prodylzhava-s-furora-si-v-Parizh-i-e-na-polufinal-1390749.html"><b>Григор Димитров, който по-рано надви Кристиан Гарин в два сета</b></a>. Двамата имат девет мача помежду си, като нашият тенисист има един-единствен успех, дошъл на Мастърса в Мадрид през 2013 година. Последната им среща беше в Синсинати през 2018, когато Джокович спечели в три сета. Ноле и Григор са се изправяли един срещу друг и в зала „Берси“ през 2016, когато Джокера триумфира в три сета на осминафиналите в надпреварата.</p>
      <figure>
        <img src="https://i.actualno.com/actualno_2013/upload/2019/11/01/0218498001572625272_big.jpg"/>
      </figure>
      <p>Днес сърбинът не остави съмнение в превъзходството си на корта и след два пробива дръпна на бърза ръка с 5-0. Гъркът се спаси от „геврек“ в откриващата част, но преклони глава при петия сетбол за четирикратния шампион в надпреварата. Във втория сет картината бе идентична, като Ноле отново реализира два пробива, за да изравни на 2-2 в общата статистика между него и Циципас. Младият грък бе спечелил предишния им сблъсък на Мастърса в Шанхай.</p>
      <p>
        <b>
          <i>
            <a href="https://www.sportlive.bg/sport/tenis/Agasi-posochi-kakva-e-edna-ot-celite-mu-v-rabotata-s-Grigor-Dimitrov-1383478.html">А каква е една от целите на Андре Агаси в работата му с Димитров вижте в този материал.</a>
          </i>
        </b>
      </p>
      <related>
        <h4>Още по темата</h4>
        <a href="https://www.sportlive.bg/sport/tenis/Silnoto-predstavqne-na-Grigor-Dimitrov-v-Parizh-mu-osiguri-zavryshtane-v-top-20-1390876.html"/>
        <a href="https://www.sportlive.bg/sport/tenis/Grigor-Dimitrov-prodylzhava-s-furora-si-v-Parizh-i-e-na-polufinal-1390749.html"/>
        <a href="https://www.sportlive.bg/sport/tenis/Kyde-da-gledame-Grigor-Dimitrov-sreshtu-Kristian-Garin-v-Parizh-1390655.html"/>
        <a href="https://www.sportlive.bg/sport/tenis/Sblysykyt-Dimitrov---Garin-na-Mastyrsa-v-Parizh-v-udobno-za-gledane-vreme-1390649.html"/>
      </related>
    </article>
  </body>
</html>
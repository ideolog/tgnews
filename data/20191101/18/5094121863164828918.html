<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/jak-zadrzet-vodu-z-destu-pomuzou-strouhy-plne-kameni-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T18:30:00+00:00"/>
    <meta property="og:title" content="Jak zadržet vodu z dešťů? Pomůžou strouhy plné kamení"/>
    <meta property="og:description" content="Jednoduchý systém na zachycení vody z přívalových dešťů a její udržení v půdě se osvědčil při testování v Modřanech. Takzvaných svejlů by se měli jako první dočkat v Kamýku."/>
  </head>
  <body>
    <article>
      <h1>Jak zadržet vodu z dešťů? Pomůžou strouhy plné kamení</h1>
      <address><time datetime="2019-11-01T18:30:00+00:00">01 Nov 2019, 18:30</time> by <a rel="author">Eva Brendlová</a></address>
      <p>První dva svejly nechala radnice Prahy 12 vybudovat v travnatém svahu ve volnočasovém areálu Vosa. Při přívalových deštích tam běžně protékaly potoky vody, které končily v kanalizaci. Zároveň pak ale zeleni chyběla vláha.</p>
      <p>Svejly jsou strouhy, v tomto případě široké 40, hluboké 60 centimetrů a dlouhé pět metrů, naplněné kamením. Voda, která se valí po zemi, do nich nateče a postupně se vsakuje do půdy. „První výsledky jsme již zaznamenali, po dešti bylo zřejmé, že erozní rýha, kterou voda vytvářela, byla přerušena a voda se vsákla,“ oznámila místostarostka Prahy 12 Eva Tylová.</p>
      <h3>Závlaha pro Kamýk</h3>
      <p>Tyto zadržovací strouhy lze budovat všude, kde voda zbytečně odtéká. Třeba i u vyasfaltovaných ploch, jako jsou chodníky a parkoviště.</p>
      <p>Jako první by měly pomoci obyvatelům Kamýku. „Sídliště je vybudované na navážce. V létě je tam velké sucho a usychají tam stromy, keře i tráva. Na druhou stranu tam lidé po dešti chodí v kalužích vody. Svejly by měly vodu zachytit a vsáknout,“ vylíčila další plány městské části Tylová.</p>
      <figure>
        <img src="https://g.denik.cz/63/d7/6476509-ostrava-kosa-seceni-trava_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/jak-pecovat-o-travniky-v-obdobi-sucha-a-horka-praha-vydala-pokyny-20190505.html">Jak pečovat o trávníky v období sucha a horka? Praha vydala pokyny Přečíst článek ›</a>
      </aside>
      <p>V plánu je také vytvoření strouhy, která bude vodu odvádět do nádrže. Taková varianta je však podle Tylové náročnější na vybudování. Na současné řešení nepotřebuje ani stavební povolení, neboť jde pouze o úpravu terénu.</p>
      <p>Způsoby, jak se poprat se suchem a zároveň prudkými srážkami, hledají i další městské části. Například Praha 5 momentálně provádí změny v parku Klamovka, díky kterým by půda měla lépe udržet vláhu. V posledních letech tam totiž usychají stromy a keře. „Jedná se o terénní modelace, které jsou zpevněny kokosovými rohožemi a zatravněny, dále jsou hloubeny terénní sníženiny, které mají vodu rovněž zachytit a zajistit rozliv vody v trávnících,“ popsala mluvčí úřadu Jitka Drmolová.</p>
      <h3>Dešťovkou už se splachuje a kropí</h3>
      <p>Ve třetí městské části hledají způsoby, jak udržet dešťovou vodu u všech nových projektů. Například na Kostnickém náměstí je pod zemí ukrytá nádrž na sběr dešťovky, s níž se kromě zalévání také splachují toalety. Další by měla být vybudována během rekonstrukce náměstí Jiřího z Poděbrad.</p>
      <figure>
        <img src="https://g.denik.cz/63/9e/praha-otevreni-rekonstrukce-kostnicke-namesti-07_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/obrazem-opravene-kostnicke-namesti-ceka-na-venkovni-kavarnu-20190410.html">OBRAZEM: Opravené Kostnické náměstí čeká na venkovní kavárnu Přečíst článek ›</a>
      </aside>
      <p>Nádrže jsou také u pěti základních škol v Praze 4. Školy dešťovou vodu využívají na zalévání i kropení proti prašnosti. Obdobnou cestou se chtějí vydat v sedmém obvodu, kde školy a školky dostanou velkokapacitní barely. Zachycenou vodou pak budou děti zalévat své zahrádky. Se zahloubenou nádrží se počítá v rámci rekonstrukce Ortenova náměstí.</p>
      <p>Velkokapacitní nádrž má i jihoměstská radnice. Je do ní svedena voda ze střechy sportovního areálu. Ta se poté využívá k plnění zavlažovacích vaků u mladých stromků.</p>
      <figure>
        <img src="https://g.denik.cz/63/24/zavlazovaci-vaky2_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/jak-zachranit-zelen-pred-suchem-praha-11-instaluje-zavlazovaci-vaky-20180822.html">Jak zachránit zeleň před suchem? Praha 11 instaluje zavlažovací vaky Přečíst článek ›</a>
      </aside>
    </article>
  </body>
</html>
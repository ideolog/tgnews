<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/01/ismet-sertesek-ezreit-olik-le-romaniaban"/>
    <meta property="og:site_name" content="infostart"/>
    <meta property="article:published_time" content="2019-11-01T18:50:00+00:00"/>
    <meta property="og:title" content="Ismét sertések ezreit ölik le Romániában"/>
    <meta property="og:description" content="A Kárpátoktól délre fekvő megyékben jelent meg az afrikai sertéspestis."/>
  </head>
  <body>
    <article>
      <h1>Ismét sertések ezreit ölik le Romániában</h1>
      <address><time datetime="2019-11-01T18:50:00+00:00">01 Nov 2019, 18:50</time> by <a rel="author">Infostart / MTI</a></address>
      <h3>A Kárpátoktól délre fekvő megyékben jelent meg az afrikai sertéspestis.</h3>
      <p>Csaknem 13 ezer újabb sertés elpusztításáról döntött pénteken a romániai állategészségügyi és élelmiszerbiztonsági szakhatóság (ANSVSA), miután afrikai sertéspestis (ASP) vírusát mutatták ki egy Arges és egy Olt megyei farmon - közölte a Mediafax hírügynökség. Az érintett sertésfarmok tulajdonosai kártérítést kapnak.</p>
      <p>Az ANSVSA legutóbbi, szerdán közzétett összesítése szerint Romániában az ASP megjelenése óta</p>
      <blockquote>524 590 sertést kellett elpusztítani.</blockquote>
      <p>Jelenleg az ország 41 megyéje közül 25-ben vannak házi sertéseknél észlelt aktív ASP fertőző gócok, másik hét megyében pedig kizárólag vaddisznóknál mutatták ki a kórokozó jelenlétét.</p>
      <p>Országszerte 956 aktív fertőzésgócról tud most a szakhatóság, ezek száma csökkenőben van az ANSVSA szerint. Az Európai Unió viszont a héten a korábbi 25-ről 29-re növelte azon romániai megyék számát, amelyekre korlátozásokat szabott meg - az ASP jelenléte, vagy fertőzési kockázata miatt - a sertéshús-kereskedelem terén.</p>
      <p>Továbbra is jelen van az ASP két, Magyarországgal szomszédos romániai megyében:</p>
      <blockquote>Szatmár megyében 22, Bihar megyében pedig 18 aktív fertőző gócot tartanak nyilván.</blockquote>
      <p>A betegség 2017. július 31-án jelent meg először Romániában, az ország észak-keleti térségében, a magyar-ukrán román hármashatár közelében. Azóta 1763 fertőző gócot sikerült felszámolni. Az ANSVSA eddig 11 848 állattartó számára fizetett ki összesen 316 millió lej (21,8 milliárd forint) kártérítést.</p>
      <p>
        <i>Nyitókép: Pixabay</i>
      </p>
    </article>
  </body>
</html>
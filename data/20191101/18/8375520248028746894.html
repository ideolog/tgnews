<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/dbr-bude-rozsliduvati-spravu-fedini-yaka-obrazila-zelenskogo--637101.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T18:20:08+00:00"/>
    <meta property="og:title" content="ДБР буде розслідувати справу Федини, яка «образила» Зеленського"/>
    <meta property="og:description" content="Обговорюючи розмову Зеленського з добровольцями в Золотому, Софія Федина і волонтер Маруся Звіробій висловили припущення, що під час однієї з таких поїздок президент може потрапити під обстріл або стати жертвою замаху"/>
  </head>
  <body>
    <article>
      <h1>ДБР буде розслідувати справу Федини, яка «образила» Зеленського</h1>
      <address>
        <time datetime="2019-11-01T18:20:08+00:00">01 Nov 2019, 18:20</time>
      </address>
      <h4>Обговорюючи розмову Зеленського з добровольцями в Золотому, Софія Федина і волонтер Маруся Звіробій висловили припущення, що під час однієї з таких поїздок президент може потрапити під обстріл або стати жертвою замаху</h4>
      <p>Справою народного депутата від «Європейської солідарності» Софії Федини, яка розкритикувала спілкування президента Володимира Зеленського з добровольцями, буде займатися Державне бюро розслідувань. Про це повідомили в ДБР, пише <a href="https://www.rbc.ua/ukr/news/gbr-podtverdili-nachnut-rassledovanie-otnoshenii-1572628327.html">РБК-Україна</a>.</p>
      <p>Так, в Держбюро розслідувань підтвердили, що Генеральною прокуратурою було розпочато провадження щодо можливого вчинення злочину нардепом Фединою.</p>
      <p>«Провадження відкрито, прокураторою внесено відомості до Єдиного реєстру досудових розслідувань. Підслідність визначена за ДБР», - повідомили в ДБР</p>
      <p>Нагадаємо, раніше в п'ятницю Генеральний прокурор Руслан Рябошапка підтвердив <a href="https://glavcom.ua/news/genprokuratura-vidkrila-spravu-za-faktom-vislovlyuvan-deputatki-fedini-na-adresu-zelenskogo-636971.html">відкриття кримінальної справи проти Федини. </a></p>
      <p>«Так, це правда. І не тільки він, але і багато народних депутатів зверталися з цього приводу. Провадження було відкрито в понеділок, там очевидні ознаки злочину, по яких було відкрито провадження. Здається, ДБР зараз розслідує», - сказав Рябошапка.</p>
      <p>Відзначимо, що <a href="https://glavcom.ua/news/genprokuratura-vidkrila-spravu-za-faktom-vislovlyuvan-deputatki-fedini-na-adresu-zelenskogo-636971.html">заяву на Федину написав</a> депутат з фракції Слуга народу Олександра Качура.</p>
      <figure>
        <iframe src="https://www.youtube.com/embed/ipqzL7Cl8q8" width="580" height="390" data-service="Youtube" scrolling="no"/>
      </figure>
      <p>Нагадаємо, обговорюючи розмову Зеленського з добровольцями в Золотому, Федина і волонтер Маруся Звіробий висловили припущення, що під час однієї з таких поїздок президент може потрапити під обстріл або стати жертвою замаху.</p>
      <figure>
        <iframe src="https://www.youtube.com/embed/PvCvBe_syUA" width="580" height="390" data-service="Youtube" scrolling="no"/>
      </figure>
      <p>Федина пізніше розповіла, що їй почали надходити погрози після цих висловлювань, після чого вона подала заяву в Генеральну прокуратуру і Міністерство внутрішніх справ. Проте, ці заяви у неї не прийняли, зазначивши, що в них відсутній склад злочину. Федина назвала це «подвійними стандартами».</p>
      <related>
        <a href="https://glavcom.ua/country/politics/seksskandal-yaremenko-zayaviv-shcho-yde-z-posadi-golovi-komitetu-radi-637095.html"/>
        <a href="https://glavcom.ua/news/slugi-stomilis-razumkov-zakriv-zasidannya-radi-z-20-deputatami-v-zali-637045.html"/>
        <a href="https://glavcom.ua/news/skandalniy-sluga-narodu-proponuje-radi-prodovzhiti-u-shkolah-mozhlivist-vikladannya-rosiyskoyu-movoyu-do-2023-roku-637027.html"/>
      </related>
    </article>
  </body>
</html>
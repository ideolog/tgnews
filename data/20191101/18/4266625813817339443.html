<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/01/za_yakyh_umov_ekonomika_ukrainy_zmozhe_zrostaty_na_710_na_rik_1681771"/>
    <meta property="og:site_name" content="ZIK.UA"/>
    <meta property="article:published_time" content="2019-11-01T18:40:00+00:00"/>
    <meta property="og:title" content="За яких умов економіка України зможе зростати на 7-10% на рік"/>
    <meta property="og:description" content="Все йде до того, що довгострокове зростання економіки України зберігатиметься на рівні 3-3,5% річних. Як процентні ставки на ОВДП (Облігації внутрішньої державної позики. - Ред.) і депозити в українських банках допоможуть наростити темпи зростання?"/>
  </head>
  <body>
    <article>
      <h1>За яких умов економіка України зможе зростати на 7-10% на рік</h1>
      <address><time datetime="2019-11-01T18:40:00+00:00">01 Nov 2019, 18:40</time> by <a rel="author" href="https://zik.ua/author/erik_nayman" target="_blank">Ерік Найман</a></address>
      <p>
        <b>Все йде до того, що довгострокове зростання економіки України зберігатиметься на рівні 3-3,5% річних. Як процентні ставки на ОВДП (Облігації внутрішньої державної позики. - Ред.) і депозити в українських банках допоможуть наростити темпи зростання?</b>
      </p>
      <p>Про це пише Ерік Найман на своїй сторінці у <a href="https://www.facebook.com/erik.nayman/posts/10214239695460468">Facebook</a>.  </p>
      <p>В умовах жорсткої монетарної політики і високої (зростальної) потреби Мінфіну в покритті бюджетного дефіциту шляхом розміщення <a href="https://zik.ua/news/2019/09/25/minfin_prodav_5richni_ovdp_na_132_mlrd_grn_1653763">ОВДП </a>зберігатиметься дефіцит гривні.</p>
      <p>НБУ підтримує зростання монетарних агрегатів на рівні меншому за зростання номінального <a href="https://zik.ua/tag/vvp">ВВП </a>у гривні, що призводить до скорочення монетизації економіки та хронічного дефіциту гривні.</p>
      <p>Так, за прогнозами НБУ, монетарна база в 2019 році зросте на 8,1% при підвищенні номінального ВВП у гривні на 13%.<br/>Прогноз НБУ на 2020 рік - зростання монетарної бази на 6,5% при збільшенні номінального ВВП у гривні на 10%.<br/>Тобто грошова база зростатиме набагато повільніше, ніж економіка.</p>
      <p>Хронічний дефіцит гривневих ресурсів допомагає підтримувати сильну гривню щодо долара, а також стримувати інфляцію. І тому вже на початку 2020 року вона знизиться до цільового показника НБУ - 5%. Слідом за цим НБУ продовжить зниження облікової ставки з метою 8% (інфляція +3%). І потім очікують зниження <a href="https://zik.ua/news/2019/09/10/minfin_zbilshyv_prodazh_obligatsiy_na_auktsionah_1643991">прибутковості гривневих ОВДП</a> також до 8% або навіть нижче. Але це перспективи вже 2021-2022 років.</p>
      <p>Правда, якщо гривневі ОВДП будуть давати 8% річних, тоді дохідність доларових ОВДП може знизитися до 2-3%? А це вже рівні кредитів МВФ і деяких (слабких) країн ЄС. Подібний прогноз сьогодні є просто фантастичним. Тому Мінфіну України поки варто розраховувати на зниження прибутковості ОВДП наприкінці 2020 року в кращому разі до 10-12%, а доларових ОВДП - до 3,5-4%.</p>
      <p>Правда, уже тепер в інвесторів постає запитання, а чи достатню премію за прибутковістю дає Україна за своїми внутрішніми держоблігаціями. Адже поточна дохідність гривневих ОВДП 14% і доларових 4% забезпечує 10-відсоткову різницю прибутковості. І саме ця різниця разом зі зниженням інфляції до 5% підштовхує нерезидентів купувати саме гривневі ОВДП.</p>
      <p>Але якщо різницю прибутковості доларових і гривневих ОВДП буде скорочено до 6% (за різниці в інфляції між Україною та США в 3%), чи збережеться попит на українські гривневі ОВДП?</p>
      <p>Різке зниження прибутковості доларових ОВДП стало наслідком наближення до нуля прибутковості доларових депозитів в Україні. Тепер навіть вигідніше розміщувати долари в набагато більш надійних європейських і американських банках, ніж в українських.</p>
      <p>Але ж доларові ОВДП конкурують з американськими держоблігаціями (прибутковість 1,7%). Та ми розуміємо, що Україна ще має доплачувати за країновий ризик. І, по суті, битва і суперечка точаться саме за те, скільки відсотків річних має доплачувати за своїми внутрішніми і зовнішніми зобов'язаннями Україна. А це легко порахувати через CDS, які для України нині становлять понад 4% річних.</p>
      <p>Системні реформи на шляху якісного поліпшення інвестиційного клімату і зниження ризику дефолту України допоможуть скоротити рівень доплати до 2%. І тоді справедлива прибутковість доларових ОВДП має дорівнювати 3,7% річних (1-2%+1,7%). Але вона вже тепер фактично опустилася до цих значень. І це тільки тому, що Україна продовжує зберігати валютні обмеження на інвестиції за кордон.</p>
      <p>Отже, поточний рівень прибутковості доларових ОВДП уже сягнув критичного рівня близько 4% річних, прибутковості нижче за який будуть зумовлені не ринковими чинниками, а існуванням обмежень НБУ на інвестиції за кордон.</p>
      <p>Прибутковість гривневих ОВДП може знизитися через два роки в кращому разі до 8% річних (за інфляції 5% і CDS 1%), а в найбільш очікуваному - до 10% (інфляція 5% і CDS 3%).</p>
      <p>Депозитні ставки українських банків за гривнею залишатимуться трохи вищими за прибутковість ОВДП у зв’язку з хронічним дефіцитом гривневої ліквідності. Але правильніше було б очікувати продовження скорочення частки банківського сектора в економіці України: у банків буде скорочуватися депозитна база і, відповідно, не буде ресурсів для кредитування.</p>
      <p>А це разом з міцною гривнею обмежить темпи зростання ВВП України. Тому поки все йде до того, що довгострокове зростання економіки України зберігатиметься на рівні 3-3,5% річних. І тільки світова економічна криза на якийсь час порушить цю ідилію.</p>
      <p>І є ще невеликий шанс на реальні системні реформи і кардинальне поліпшення інвестиційного клімату, що здатне прискорити економіку України завдяки внутрішньому ресурсу (згадуємо про податкову амністію) і прямим іноземним інвестиціям. Тільки за цих умов економіка України має шанс зростати в темпі на 7-10% на рік.</p>
      <p>
        <b>Ерік Найман</b>
      </p>
      <related>
        <h4>читайте також</h4>
        <a href="https://zik.ua/news/2019/11/01/ukrainska_vlada_vydaie_uspihy_zarobitchan_yak_za_svoi_zamist_vprovadzhennya_1681721"/>
        <a href="https://zik.ua/news/2019/11/01/dvopartiynist_na_obrii_v_ukraini_zyavlyayutsya_konservatory_ta_liberaly_1681563"/>
        <a href="https://zik.ua/news/2019/11/01/golosuvannya_po_dubnevychu_prodemonstruvalo_rozkol_fraktsii_zelenskogo_1681601"/>
        <a href="https://zik.ua/news/2019/11/01/nove_rozsliduvannya_tragedii_v_odesi_tkachenko_robyt_vse_shchob_nihto_ne_1681573"/>
      </related>
    </article>
  </body>
</html>
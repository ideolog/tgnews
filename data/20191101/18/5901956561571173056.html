<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/ljubka-alexis-bledel-je-varnostna-groznja-242622"/>
    <meta property="og:site_name" content="Slovenske novice"/>
    <meta property="article:published_time" content="2019-11-01T18:11:00+00:00"/>
    <meta property="og:title" content="Ljubka Alexis Bledel je varnostna grožnja"/>
    <meta property="og:description" content="Naj vas njena ljubkost in prikupnost, s katerima je Alexis Bledel v seriji Midve z mamo ukradla srca televizijskih gledalcev, ne zavedeta. V svetu zvezdniških imen namreč ni bolj nevarne osebe od mo..."/>
  </head>
  <body>
    <article>
      <h1>Ljubka Alexis Bledel je varnostna grožnja</h1>
      <h2>Igralkino ime letos največkrat povezano z okuženimi spletnimi stranmi. Zanimanje za zvezde resničnostne televizije upada.</h2>
      <address><time datetime="2019-11-01T18:11:00+00:00">01 Nov 2019, 18:11</time> by <a rel="author">T. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/25/1484418.jpg"/>
          <figcaption>guliver/cover imagesNajvečjo grožnjo na spletu predstavlja Alexis.</figcaption>
        </figure>
        <figure>
          <img src="https://www.slovenskenovice.si/images/slike/2019/10/25/1484421.jpg"/>
          <figcaption>Sophie Turner vzbuja zanimanje zaradi serije Igra prestolov.</figcaption>
        </figure>
        <figure>
          <img src="https://www.slovenskenovice.si/images/slike/2019/10/25/1484420.jpg"/>
          <figcaption>Resničnostne zvezde, kot sta Kourtney in Kristin, imajo vse manj oboževalcev.</figcaption>
        </figure>
        <figure>
          <img src="https://www.slovenskenovice.si/images/slike/2019/10/25/1484419.jpg"/>
          <figcaption>Lani so ljudje najbolj brskali za Ruby Rose.</figcaption>
        </figure>
      </slideshow>
      <p>Naj vas njena ljubkost in prikupnost, s katerima je<b> Alexis Bledel </b>v seriji Midve z mamo ukradla srca televizijskih gledalcev, ne zavedeta. V svetu zvezdniških imen namreč ni bolj nevarne osebe od modrooke lepotičke!</p>
      <figure>
        <img src="https://www.slovenskenovice.si/images/slike/2019/10/25/1484420.jpg"/>
        <figcaption>Resničnostne zvezde, kot sta Kourtney in Kristin, imajo vse manj oboževalcev.</figcaption>
      </figure>
      <p>Tako je dognalo podjetje za kibernetsko varnost McAfee, ki želi ljudi opozoriti, da brskanje po spletu in klikanje na nepreverjene povezave ni le nedolžna prostočasna zabava, saj na uporabnike spleta v virtualnem svetu preži nešteto pasti.<br/><br/>Sploh klikanje na strani z vsebinami o priljubljenih zvezdnikih, najsi gre za videoposnetke in fotografije ali članke, ki so priljubljeno leglo zlonamernih programov in virusov. In v tem letu je bilo prav Alexisino ime najpogosteje povezano z okuženimi spletnimi stranmi.<br/> </p>
      <h3>Nevarne piratske vsebine</h3>
      <p>Alexis, ki jo ljubitelji serij minula tri leta zvesto spremljajo v nagrajeni Deklini zgodbi, je torej zasedla nelaskavi prestol zvenečih imen, ki so v kibernetskem svetu največja grožnja. Na lestvici pa ji sledijo televizijski voditelj <b>James Cordon</b>, zvezdnica že kultne serije Igra prestolov <b>Sophie Turner</b>, igralka<b> Anna Kendrick</b> in oskarjevka <b>Lupita Nyong'o</b>, voditelj <b>Jimmy Fallon</b>, zvezdnik akcijskih filmov in mojster borilnih veščin <b>Jackie Chan</b>, raperja<b> Lil Wayne</b> in <b>Nicki Minaj</b> ter vzhajajoča zvezdica in igralka filmskih hitov Marvelovega vesolja <b>Tessa Thompson</b>.<br/><br/>Z raziskavo je podjetje McAfee želelo opozoriti na nevarnost klikanja na nepreverjene in sumljive vsebine, pri čemer so v posebni skupini visokega tveganja piratske vsebine. »Spletni uporabniki se verjetno ne zavedajo v celoti, da se z brskanjem po spletnih vsebinah izpostavijo tveganju, kot tudi ne razumejo povsem morebitnih posledic, ko za dostop do določenih strani predajo svoje podatke,« poudarja <b>Gary Davis</b> iz podjetja.</p>
      <figure>
        <img src="https://www.slovenskenovice.si/images/slike/2019/10/25/1484421.jpg"/>
        <figcaption>Sophie Turner vzbuja zanimanje zaradi serije Igra prestolov.</figcaption>
      </figure>
      <p>Pri tem pa tudi razloži, da sta Bledelova in Turnerjeva pristali tako visoko na lestvici tveganja najverjetneje zaradi izjemne priljubljenosti serij Deklina zgodba in Igra prestolov, v katerih igrata, televizijska voditelja Cordon in Fallon zaradi viralnih posnetkov pogovornih oddaj, Lupita Nyong'o pa je letošnja pogosta tarča spletnega brskanja zaradi filma Vojna zvezd.<br/><br/>Priljubljenost in odmevnost posameznih zvenečih imen se iz leta v leto spreminja, skladno s tem pa se spreminja tudi internetno zanimanje zanje. Kajti če je letos največja spletna grožnja ljubka Alexis, je ta nezavidljiva čast leto prej pripadla <b>Ruby Rose</b>, ki je leta 2018 vzbujala zanimanje v prvi vrsti zaradi upodobitve stripovske superjunakinje Batwoman v istoimenski seriji.</p>
      <blockquote>Vloga v seriji Deklina zgodba je Alexis prinesla emmyja.</blockquote>
      <p>Iz primerjave letošnje in lanske najnevarnejše deseterice pa je tudi razvidno, da je močno upadlo zanimanje za zvezde resničnostne televizije. <b>Kristin Cavallari </b>in <b>Kourtney Kardashian</b> sta namreč še lani predstavljali resno internetno grožnjo, letos pa sta iz naj desetke padli globoko na 214. in 222. mesto. </p>
    </article>
  </body>
</html>
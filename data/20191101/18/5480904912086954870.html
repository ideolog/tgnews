<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pastrnak-byl-v-nhl-zvolen-druhou-hvezdou-mesice-rijna/1816104?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T18:13:00+00:00"/>
    <meta property="og:title" content="Pastrňák byl v NHL zvolen druhou hvězdou měsíce října"/>
    <meta property="og:description" content="New York - Bostonský útočník David Pastrňák byl v NHL vyhlášen druhou hvězdu měsíce října. Českého hokejistu předčil pouze americký obránce John Carlson z Washingtonu. Mezi trojici oceněných se dostal také německý útočník Leon Draisaitl z Edmontonu."/>
  </head>
  <body>
    <article>
      <h1>Pastrňák byl v NHL zvolen druhou hvězdou měsíce října</h1>
      <address><time datetime="2019-11-01T18:13:00+00:00">01 Nov 2019, 18:13</time> by <a rel="author" href="http://www.ctk.cz/" target="_blank">ČTK</a></address>
      <p>New York - Bostonský útočník David Pastrňák byl v NHL vyhlášen druhou hvězdu měsíce října. Českého hokejistu předčil pouze americký obránce John Carlson z Washingtonu. Mezi trojici oceněných se dostal také německý útočník Leon Draisaitl z Edmontonu.</p>
      <slideshow>
        <figure>
          <img src="https://i3.cn.cz/6/1572675325_P201911020117801.jpeg"/>
        </figure>
        <figure>
          <img src="https://i3.cn.cz/6/1572675212_P201911020117601.jpeg"/>
        </figure>
        <figure>
          <img src="https://i3.cn.cz/6/1572674987_P201911020090901.jpeg"/>
        </figure>
        <figure>
          <img src="https://i3.cn.cz/6/1572681482_P201911020159001.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3340">Fotogalerie: Hokejová NHL 2019/20</a>
        </figcaption>
      </slideshow>
      <p>Třiadvacetiletý Pastrňák pronikl mezi nejlepší trio měsíce v NHL jako první český hráč od října 2015, kdy byl zvolen třetí hvězdou jeho spoluhráč z Bostonu David Krejčí. Druhým nejlepším hráčem byl předtím na konci ročníku 2014/15 v březnu další útočník Jiří Hudler při tehdejším působení v Calgary.</p>
      <p>Pastrňák si ve 12 říjnových zápasech připsal 24 bodů za 12 branek a stejný počet asistencí a pomohl Bostonu k devíti výhrám a 20 bodům. Po úvodních dvou duelech, v kterých vyšel naprázdno, drží Pastrňák už desetizápasovou bodovou sérii. Útočí na své osobní maximum z roku 2017, kdy mezi 22. listopadem a 18. prosincem bodoval ve 12 utkáních v řadě.</p>
      <p>V říjnu vynikl především ve dvou zápasech. V pondělí 14. října zařídil čtyřmi góly domácí výhru Bostonu nad Anaheimem 4:2 a v neděli 27. října se podílel pěti asistencemi na vítězství na ledě New York Rangers 7:4.</p>
      <p>Stal se třetím hráčem v historii Bruins, který dokázal za říjen vstřelit 12 branek po Philu Espositovi (1973) a Charliem Simmerovi (1985). S 24 body vyrovnal rekord Bostonu, který držel Esposito. V duelu proti Torontu 22. října Pastrňák překročil hranici 300 bodů v NHL. Celkem jich má na kontě z 332 utkání 308 za 144 gólů a 164 asistencí.</p>
      <p>Devětadvacetiletý Carlson si připsal ve 14 říjnových zápasech 23 bodů za sedm branek a 16 asistencí. Více jich stihl v minulosti v říjnu z obránců jen v roce 1990 Al MacInnis, jenž nasbíral v dresu Calgary ve 13 zápasech 25 bodů za osm gólů a 17 přihrávek.</p>
      <p>Čtyřiadvacetiletý Draisaitl v říjnu zaznamenal ve 14 utkáních 25 bodů za 12 branek a 13 asistencí. Německý hokejista vede produktivitu NHL o bod před Pastrňákem, s nímž se dělí o první místo v tabulce střelců.</p>
    </article>
  </body>
</html>
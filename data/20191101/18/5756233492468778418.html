<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619256/%D8%AF%D8%B1-%D8%AA%D8%A7%D8%B1%DB%8C%D8%AE-%DB%B9%DB%B8%DB%B8%DB%B8-%DA%86%D9%86%D8%AF-%D9%86%D9%88%D8%B2%D8%A7%D8%AF-%D8%A8%D9%87-%D8%AF%D9%86%DB%8C%D8%A7-%D8%A2%D9%85%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T18:09:00+00:00"/>
    <meta property="og:title" content="در تاریخ ۹۸.۸.۸ چند نوزاد به دنیا آمدند؟"/>
    <meta property="og:description" content="بنا بر اعلام معاون کل وزارت بهداشت،‌ در تاریخ ۹۸.۸.۸ در یک بیمارستان خصوصی واقع در شمال شهر تهران که به طور متوسط روزانه ۱۲ سزارین انجام می‌شد، ۳۲ سزارین صورت گرفته و یک بیمارستان خصوصی جنوب شهر تهران که به طور میانگین روزانه ۷ سزارین انجام می‌شده است‌، ۲۱ زایمان سزارین را در لیست اتاق عمل داشته است."/>
  </head>
  <body>
    <article>
      <h1>در تاریخ ۹۸.۸.۸ چند نوزاد به دنیا آمدند؟</h1>
      <address>
        <time datetime="2019-11-01T18:09:00+00:00">01 Nov 2019, 18:09</time>
      </address>
      <p>
        <i>بنا بر اعلام معاون کل وزارت بهداشت،‌ در تاریخ ۹۸.۸.۸ در یک بیمارستان خصوصی واقع در شمال شهر تهران که به طور متوسط روزانه ۱۲ سزارین انجام می‌شد، ۳۲ سزارین صورت گرفته و یک بیمارستان خصوصی جنوب شهر تهران که به طور میانگین روزانه ۷ سزارین انجام می‌شده است‌، ۲۱ زایمان سزارین را در لیست اتاق عمل داشته است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>معاون کل وزارت بهداشت گفت: از نظر سازمان جهانی بهداشت ۱۰ الی ۱۵ درصد از کل زایمان‌ها به روش سزارین است.</p>
      <p>دکتر ایرج حریرچی در گفتگوی تلویزیونی اخبار سراسری شبکه خبر با موضوع چگونگی پیشگیری از افزایش زایمان به روش سزارین، اظهار کرد: قبل از اجرای طرح تحول سلامت آمار سزارین در کل کشور ۵۶ درصد بود که بعد از طرح به ۵۰.۲ درصد رسیده است که در زایمان اول این میزان ۴۹.۴ درصد کاهش پیدا کرده است.</p>
      <figure>
        <img src="https://aftabnews.ir/files/fa/news/1398/8/10/353856_649.jpg"/>
      </figure>
      <p>وی در ادامه با اشاره به اینکه، آمار زایمان به روش سزارین در کشورهای مانند هلند ۱۵ درصد، سوئد ۱۶ درصد و فرانسه ۲۰ درصد است، افزود: متاسفانه بروز چنین مشکلی (افزایش زایمان به روش سزارین)، ناشی از ضعف فرهنگی دریافت کنندگان و ارائه دهندگان خدمات است.</p>
      <p>معاون کل وزارت بهداشت با بیان اینکه از نظر سازمان جهانی بهداشت ۱۰ الی ۱۵ درصد از کل زایمانها به روش سزارین است، تصریح کرد: بسیاری از افراد تصور خوبی از زایمان بدون درد ندارند که وزارت بهداشت برای از بین بردن این تصور، گام های مثبتی را برداشته است، به طوریکه سال گذشته برای ۱۵۰ هزار نفر، هشت جلسه متوالی برگزار کردیم، دو هزار واحد LDR ایجاد کردیم و زایمان طبیعی را صددرصد رایگان کرده و همواره در تلاش هستیم که زایمان بدون درد را ترویج دهیم.</p>
      <p>به گفته دکتر حریرچی، زایمان به روش سزارین برای نوزاد خطرات و صدماتی چون بروز زردی نوزادی، نارسایی تنفسی و لطمه دیدن بهره هوشی نوزاد را به همراه دارد.</p>
      <p>معاون کل وزارت بهداشت خاطرنشان کرد: در تاریخ ۹۸.۸.۸ در یک بیمارستان خصوصی شمال شهر که روزانه ۱۲ سزارین به طور متوسط انجام می داده، ۳۲ سزارین انجام شده و در یک بیمارستان خصوصی جنوب شهر که ۷ سزارین به طور متوسط روزانه انجام می داده است، ۲۱ مورد در لیست اتاق عمل داشته است.</p>
      <p>حریرچی با تاکید بر اینکه میزان انجام زایمان یک سیر معقولی دارد، گفت: اطلاعات و جزییات روند بارداری فقط بین مادر باردار و پزشک او رد و بدل می شود و تا زمانیکه نتوانیم پرونده الکترونیک را در همه سطوح اجرایی کنیم، نمی توانیم به طور مستند مداخله ای در اثبات تاریخ زایمان داشته باشیم .</p>
      <p>به گزارش وبدا، وی در پایان خاطرنشان کرد: در حال حاضر، پرونده الکترونیک سلامت در مراکز دولتی سطح یک کامل انجام می شود و در اکثر مراکز با بیمه تعامل دارند و به سمت عملیاتی کردن پرونده الکترونیک سلامت به سطح دو، در حرکتیم.</p>
    </article>
  </body>
</html>
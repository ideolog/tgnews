<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/criminal/zhiteli-priluk-drugiy-den-shturmuyut-policiyu-vimagayut-rozsliduvati-zagadkovu-smert-pidlitka-637099.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T18:02:26+00:00"/>
    <meta property="og:title" content="Жителі Прилук другий день штурмують поліцію: вимагають розслідувати загадкову смерть підлітка"/>
    <meta property="og:description" content="На Чернігівщині рідні 14-річного школяра не вірять у його смерть під колесами потяга"/>
  </head>
  <body>
    <article>
      <h1>Жителі Прилук другий день штурмують поліцію: вимагають розслідувати загадкову смерть підлітка</h1>
      <address>
        <time datetime="2019-11-01T18:02:26+00:00">01 Nov 2019, 18:02</time>
      </address>
      <h4>На Чернігівщині рідні 14-річного школяра не вірять у його смерть під колесами потяга</h4>
      <p>У місті Прилуки Чернігівської області місцеві жителі відучора проводять мітинг під будівлею поліції, палять автомобільні шини і таким чином вимагають розслідувати смерть 14-річного школяра.</p>
      <p>«Ще вчора там зібралися більше двох сотень людей. Вони вимагали справедливого, на їхню думку, розслідування обставин загибелі 14-річного Дениса Чаленка. Його тіло знайшли 29 жовтня увечері на залізничній колії. Рідні не погоджуються із версією загибелі, яку називає поліція, що хлопця збив потяг», - повідомляють журналісти з місця подій.</p>
      <figure>
        <iframe src="https://www.youtube.com/embed/nuEMOajNwZA" width="560" height="315" data-service="Youtube" scrolling="no"/>
      </figure>
      <p>Мітинг проходив напередодні пізно ввечері. Сьогодні у Прилуках збирається новий мітинг: люди проводять власне розслідування загибелі школяра.</p>
      <figure>
        <iframe src="https://www.youtube.com/embed/wZm2g4FCWvA" width="580" height="390" data-service="Youtube" scrolling="no"/>
      </figure>
      <p>Учасники мітингу вигукують, що до вбивства школяра можуть бути причетними четверо 16-річних хлопців, які за тиждень до загибелі Дениса надсилали йому СМСки з погрозами за те, що він заступився за дівчину.</p>
      <p>До людей вийшов т.в.о. начальника Прилуцького відділу поліції Олександр Яцик. Він повідомив, що з хлопцем, із телефону якого надходили погрози, поліція спілкувалась. Він провини не визнав і його відпустили.</p>
      <p>Яцик пообіцяв розслідувати цю справу за тиждень, якщо ж результату не буде - піти у відставку.</p>
      <p>Після мітингу в Прилуках, о 23-й годині, на офіційному сайті ГУНП в області з’явилось повідомленні, що поліція Чернігівщини проводить об’єктивне та незалежне розслідування. Представників потерпілої сторони включено до складу слідчо-оперативної групи.</p>
      <p>Раніше сектор комунікації ГУНП повідомляв, що 14-річний підліток переходив залізничну колію у невстановленому місці й загинув під колесами потяга сполученням "Ніжин - Гребінка". Кримінальне провадження відкрито за ч.3 ст.276 Кримінального кодексу України (порушення експлуатації залізничного транспорту, що спричинило загибель людей).</p>
      <p>Батько Дениса не погодився з висновком поліції. Він переконаний, що його сина вбили й після того поклали на колії. Те, що хлопчина лежав там скручений бубликом, був уже холодний і весь у синцях, розповів машиніст, який витягував Дениса з-під потяга.</p>
      <p>Крім того, батько провів власне розслідування і знайшов кров далеко від місця, де нібито загинув його син. Зараз батьки та їхній адвокат вимагають проведення повторної експертизи.</p>
      <p>Як інформує Нацполіція у <a href="https://www.facebook.com/UA.National.Police/videos/800871460348678/?__xts__%5b0%5d=68.ARADcJGZABDRc6_kH-NGut739j-Mc3IpN2OGd1Cy_Zam0fTsyMrDn20n9mCN_VVUOqZJtGtL_AKliQ0MWUDuk79zH1oymeELNuXIaAsMxCM_mZz6uFwgb0tCoJmm1N81UjWaUfH-F9xzXVRalaA0vG5XKuzbSeS1f3rwo6HNmbv_u6x6F0JE55bG1n559-8esGkvSNf3YlgMf0vfV_rsyTitm4KMZLKIauQDAG6553eS25734ZjaOlG37bZ1ACg1X49Eetauh3X5Dhwg6_Lp4eSuDjKsW65LNRP_nQWEpOmpzHxfu27PAUqbzzuW75fnt-Nn5EJ7ZJQIANIvWcDEnWSUQzyQGtXeF4mHfg&amp;__tn__=-R">Facebook</a>, керівництво Національної поліції взяло під контроль розслідування факту загибелі неповнолітнього. Наголошується, що розслідування цієї події перебуває на особистому контролі голови Нацполіції України Ігоря Клименка та проводитиметься максимально відкрито.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/01/pytni-problemi-ot-helpbook-opasno-krystovishte-zariazani-koli.428167"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T18:36:00+00:00"/>
    <meta property="og:title" content="Пътни проблеми от Helpbook: Опасно кръстовище, зарязани коли..."/>
    <meta property="og:description" content="Граждани алармират в платформата на Investor Media Group | Dnes.bg"/>
  </head>
  <body>
    <article>
      <h1>Пътни проблеми от Helpbook: Опасно кръстовище, зарязани коли...</h1>
      <h2>Граждани алармират в платформата на Investor Media Group</h2>
      <address><time datetime="2019-11-01T18:36:00+00:00">01 Nov 2019, 18:36</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <anchor name="photo">
        <figure>
          <img src="https://img-cdn.dnes.bg/d/images/slideshows/0000251198-middle.jpg"/>
        </figure>
        <p>1<a href="https://www.dnes.bg/stranata/2019/11/01/pytni-problemi-ot-helpbook-opasno-krystovishte-zariazani-koli.428167,image2#photo">2</a><a href="https://www.dnes.bg/stranata/2019/11/01/pytni-problemi-ot-helpbook-opasno-krystovishte-zariazani-koli.428167,image3#photo">3</a><a href="https://www.dnes.bg/stranata/2019/11/01/pytni-problemi-ot-helpbook-opasno-krystovishte-zariazani-koli.428167,image4#photo">4</a><a href="https://www.dnes.bg/stranata/2019/11/01/pytni-problemi-ot-helpbook-opasno-krystovishte-zariazani-koli.428167,image5#photo">5</a><a href="https://www.dnes.bg/stranata/2019/11/01/pytni-problemi-ot-helpbook-opasno-krystovishte-zariazani-koli.428167,image6#photo">6</a><a href="https://www.dnes.bg/stranata/2019/11/01/pytni-problemi-ot-helpbook-opasno-krystovishte-zariazani-koli.428167,image7#photo">7</a><a href="https://www.dnes.bg/stranata/2019/11/01/pytni-problemi-ot-helpbook-opasno-krystovishte-zariazani-koli.428167,image8#photo">8<br/></a>В днешния обзор на сигналите, получени в платформата на <a href="https://helpbook.info/"><b>Helpbook.info,</b></a> ще ви запознаем с инфраструктурни проблеми в страната и София. Първият сигнал е писмо на наш потребител, който насочва вниманието на отговорните институции към <a href="https://helpbook.info/signal/view/1258"><b>опасно кръстовище в столицата</b></a>.</p>
        <p>При шофиране по улица в близост до столичен МОЛ и навлизане в кръговото се наблюдават редица проблеми - подвеждащо поставен знак Stop, изтъркана маркировка, липса на стоп-линия, стрелки за предварително указване на посоките на движение поставени непосредствено преди завоя, гъста растителност, която възпрепятства видимостта и липса на разделителна линия между платната.</p>
        <p>Според автора на сигнала тези недостатъци биха могли да доведат до тежки инциденти. В заключение той изброява няколко мерки, които биха могли да спомогнат за решаването на посочените нередности.</p>
        <p>Алармираха ни и за <a href="https://helpbook.info/signal/view/1260"><b>тротоар на голям столичен булевард в окаяно състояние.</b></a> От изпратените снимки е видно, че плочките са изпочупени и се ронят, а на някои места изцяло липсват, а заради неравностите достъпът е силно ограничен и дори невъзможен за детски и инвалидни колички, както и за хора с патерици и бастуни.</p>
        <p>За <a href="https://helpbook.info/signal/view/1262"><b>масово паркиране на кръстовище</b></a> в район "Лозенец“ ни сигнализира друг наш потребител.  Ето какво пише той: "Ежедневно на това място паркират различни автомобили, които "запушват" движението по тротоара и се налага пешеходците да влизат във велоалеята или дори на пътното платно. Прикачените снимки са от различни дни. Кръстовището се намира към края на улица "Сребърна" и началото на улица "Люба Величкова". Там има разклон към строеж, от които пък излизат автомобили и камиони от импровизиран паркинг и нон стоп замърсяват пътното платно, но това е съвсем друга тема“, отбелязва той.</p>
        <p>В сигналите през изминалите дни отново не липсват такива за паркирани, <a href="https://helpbook.info/signal/view/1264"><b>изоставени и отдавна забравени автомобили </b></a>в различни краища на страната. На варненска улица от години преседява лек автомобил, като стикерът му за технически преглед е изтекъл още през 2015 г.</p>
        <p>В столичния квартал "Младост“ 1 за пореден път е заснет <a href="https://helpbook.info/signal/view/1263"><b>зарязан автомобил със спаднали гуми,</b></a> непосредствено пред входа на супермаркет, а стикер за преглед изобщо липсва.</p>
        <p>Ако видите нередност, проблем, с който се сблъсквате всеки ден и искате да подадете сигнал - направете го онлайн в <a href="https://helpbook.info/"><b>HelpBook.info.</b></a> Платформата на Investor Media Group ще ви даде възможност не само да предадете гласност на проблема, но и да изпратите сигнал до отговорните институции.</p>
      </anchor>
    </article>
  </body>
</html>
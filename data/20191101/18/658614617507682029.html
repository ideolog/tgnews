<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/sport/175476/city-fc-in-slotfase-onderuit-tegen-mvv"/>
    <meta property="og:site_name" content="omroep flevoland"/>
    <meta property="article:published_time" content="2019-11-01T18:39:00+00:00"/>
    <meta property="og:title" content="City FC in slotfase onderuit tegen MVV"/>
    <meta property="og:description" content="De profs van Almere City FC hebben vrijdagavond het uitduel in Maastricht tegen laagvlieger MVV verloren. De ploeg van trainer Robert Molenaar ging in het dunbevolkte stadion De Geusselt na een 1-2 voorsprong in de slotfase met 3-2 onderuit. Bij de rust ging MVV al met 1-0 aan de leiding."/>
  </head>
  <body>
    <article>
      <h1>City FC in slotfase onderuit tegen MVV</h1>
      <address>
        <time datetime="2019-11-01T18:39:00+00:00">01 Nov 2019, 18:39</time>
      </address>
      <slideshow>
        <figure>
          <img src="https://d16junmm04ri2h.cloudfront.net/image/xlg/pictures/C9C893E58D9A631DC12584A5006AF364img_0993_EA28145EBAEFB169C12584A5006AF39A.jpg"/>
        </figure>
        <figure>
          <img src="https://d16junmm04ri2h.cloudfront.net/image/xlg/pictures/B324E6B64162E9A3C12584A50040721A584df62a-3aab-41e9-964d-736af6eecc65_942404246EC354E1C12584A500407285.jpg"/>
        </figure>
      </slideshow>
      <p>
        <b>De profs van Almere City FC hebben vrijdagavond het uitduel in Maastricht tegen laagvlieger MVV verloren. De ploeg van trainer Robert Molenaar ging in het dunbevolkte stadion De Geusselt na een 1-2 voorsprong in de slotfase met 3-2 onderuit. Bij de rust ging MVV al met 1-0 aan de leiding.</b>
      </p>
      <p>De Limburgers kwamen al snel op voorsprong. Na 11 minuten controleerde MVV-spits Anthony van den Hurk een voorzet vanaf de rechterkant met de hand en schoot daarna onberispelijk binnen. De scheidsrechter zag er geen handsbal in. Daarna kreeg de thuisploeg in de eerste helft de beste kansen om de voorsprong te verdubbelen. Van den Hurk zag in de 13e minuut een hard schot uiteenspatten op de vuisten van Almere-goalie Smits. Daarna waren er nog twee kansen via buitenspeler Joeri Schroijen. Een keer eindigde de bal in het zijnet. Bij de tweede kans kon Smits de bal keren. De Almeerders konden in het eerste bedrijf niet gevaarlijk worden.</p>
      <p>City kwam na de rust goed uit de kleedkamer. Door een schitterend schot vanaf twintig meter van Youri Loen kwamen de Almeerders snel in het tweede bedrijf op gelijke hoogte. City speelt een betere tweede helft en komt in de 83e minuut op voorsprong. Niek Vossebelt die nog maar vijf seconden op het veld staat kon bij de tweede paal een hoekschop binnen werken. Daarna kan MVV de wedstrijd alsnog naar zich toe trekken. In de 88e minuut scoort Van den Hurk uit een strafschop, na een vermeende overtreding van Harrison, de gelijkmaker. In de blessuretijd verdwijnt een schot van Luc Mares via het lichaam van Bensabouh in het Almeerse doel.</p>
      <p>De Almeerders spelen volgende week een thuisduel tegen NAC uit Breda.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>
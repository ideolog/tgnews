<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Desallotjats-veins-Badalona-esfondrament-edifici-possible-enderrocament_0_2336166513.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T18:07:00+00:00"/>
    <meta property="og:title" content="Desallotjats 100 veïns a Badalona per risc d'esfondrament d'un edifici"/>
    <meta property="og:description" content="Els Bombers i els tècnics municipals valoren el possible enderrocament de l'immoble"/>
  </head>
  <body>
    <article>
      <h1>Desallotjats 100 veïns a Badalona per risc d'esfondrament d'un edifici</h1>
      <h2>Els Bombers i els tècnics municipals valoren el possible enderrocament de l'immoble</h2>
      <address>
        <time datetime="2019-11-01T18:07:00+00:00">01 Nov 2019, 18:07</time>
      </address>
      <p>Un centenar de veïns de Badalona estan desallotjats dels seus habitatges pel risc d'esfondrament d'un edifici. L'immoble afectat, situat al número 16 del passatge de la Torre, al barri de la Salut, ha quedat en observació les últimes hores per part dels Bombers i els tècnics municipals, que valoren el seu possible enderrocament. La problemàtica va començar dilluns, quan una quarantena de veïns que viuen en aquest edifici i en algunes finques del costat ja van ser desallotjats. El motiu va ser que s'havia detectat una esquerda de grans dimensions en una paret del bloc afectat.</p>
      <figure>
        <a href="https://www.ara.cat/2019/11/01/societat/Bombers-treballant-zona-finques-desallotjades_2336176580_67066413_1500x999.jpg">
          <img src="https://www.ara.cat/2019/11/01/societat/Bombers-treballant-zona-finques-desallotjades_2336176580_67066413_1500x999.jpg"/>
        </a>
        <figcaption>Els Bombers treballant a la zona de les finques desallotjades / AJUNTAMENT DE BADALONA</figcaption>
      </figure>
      <p>La situació, però, s'ha agreujat aquest matí quan aquesta esquerda s'ha convertit en un forat que deixa al descobert un dels pisos de l'immoble. Ha caigut una part de la paret de la façana lateral i tant els Bombers com els tècnics municipals han alertat del perill "de col·lapse" de l'estructura. Això ha provocat que s'hagin desallotjat una seixantena de veïns més que viuen en 14 finques del voltant de l'edifici amb risc d'esfondrament. Es tracta d'un bloc de més de 40 anys d'antiguitat amb aluminosi i humitats, i l'Ajuntament de Badalona ja havia demanat als propietaris que s'havia de rehabilitar. Des del 2017, el consistori havia enviat cinc requeriments dels serveis urbanístics per reparar-lo, però no s'ha fet cap obra.</p>
      <p>La seixantena de veïns desallotjats avui, que d'entrada han sigut atesos al centre cívic del barri de la Salut, si no poden ser reallotjats temporalment en habitatges de familiars o amics seran traslladats al Centre d'Urgències i Emergències Socials de Barcelona (CUESB). També van fer el mateix amb la quarantena de veïns desallotjats dilluns. Mentre els Bombers i els tècnics municipals revisen l'estat de l'immoble amb risc d'esfondrament, estudien acompanyar els veïns de les finques del costat als seus pisos per recollir algunes pertinences. En canvi, no es plantegen fer-ho amb l'edifici afectat.</p>
      <p>En principi han fixat un termini de 24 hores per decidir si s'enderroca el bloc del passatge de la Torre, tot i que no descarten que l'immoble continuï patint nous desperfectes. Com a mesura de seguretat també s'ha tallat l'accés al passatge de la Torre i a un altre del costat.</p>
    </article>
  </body>
</html>
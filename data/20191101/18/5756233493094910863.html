<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619267/%D8%AA%D8%B3%D8%A7%D9%88%DB%8C-%DB%8C%DA%A9-%D9%86%DB%8C%D9%85%D9%87%E2%80%8C%D8%A7%DB%8C-%D8%AA%D8%B1%D8%A7%DA%A9%D8%AA%D9%88%D8%B1-%D9%88-%D8%A7%D8%B3%D8%AA%D9%82%D9%84%D8%A7%D9%84"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T18:54:00+00:00"/>
    <meta property="og:title" content="تساوی یک نیمه‌ای تراکتور و استقلال"/>
    <meta property="og:description" content="دیدار تراکتور و استقلال در نیمه نخست با تساوی یک بر یک به پایان رسید."/>
  </head>
  <body>
    <article>
      <h1>تساوی یک نیمه‌ای تراکتور و استقلال</h1>
      <address>
        <time datetime="2019-11-01T18:54:00+00:00">01 Nov 2019, 18:54</time>
      </address>
      <p>
        <i>دیدار تراکتور و استقلال در نیمه نخست با تساوی یک بر یک به پایان رسید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در آخرین دیدارهای هفته نهم لیگ برتر فوتبال ایران، تراکتور و استقلال از ساعت ۱۸ در ورزشگاه یادگار امام (ره) تبریز به مصاف هم رفتند که این دیدار با تساوی یک بر یک در نیمه نخست خاتمه یافت.</p>
      <p>محمدرضا آزادی در دقیقه ۲۰ برای تراکتور و شیخ دیاباته در دقیقه ۴۰ برای استقلال گل زدند.</p>
      <figure>
        <img src="https://aftabnews.ir/files/fa/news/1398/8/10/353873_511.jpg"/>
      </figure>
      <p>موقعیت‌های حساس</p>
      <p>بازی آرام دو تیم در دقایق ابتدایی، با میدان‌داری شاگردان دنیزلی ادامه پیدا کرد و در دقیقه یازده، اکبر ایمانی اولین شوت را زد که توپ در مسیر دروازه استقلال، به مدافعان این تیم خورد و به کرنر رفت. یک دقیقه بعد، مجددا ارسال بازیکنان تراکتور با ضربه سر آزادی در آغوش حسینی قرار گرفت.</p>
      <p>مهدی قائدی در دقیقه ۱۳ حمله تراکتور را به ضد حمله تبدیل کرد و شوت او از گوشه سمت راست زمین تراکتور با برخورد به انگشتان مظاهری از سمت چپ زمین به کرنر تبدیل شد.</p>
      <p>در دقیقه ۱۷، وریا غفوری در ارسال پاس در عرض، دچار اشتباه شد و توپ به مازولا رسید. او بعد از دریبل محمد دانشگر در گوشه محوطه شش قدم، شوت زد که با خروج و واکنش خوب حسینی مواجه شد و این موقعیت خوب از دست رفت.</p>
      <p>گل: در دقیقه ۲۰ پاس در عرض احسان حاج صفی در مقابل محوطه جریمه استقلال، با تیزهوشی محمدرضا آزادی و تعلل خط دفاعی آبی ها به گل تبدیل شد.</p>
      <p>در دقیقه ۲۳، رشید مظاهری واکنش بسیار خوبی به شوت از راه دور مدافع استقلال داشت و توانست توپ را در دو مرحله دفع کند و به کرنر بفرستد. بعد از وقفه چند دقیقه‌ای برای مداوای مظاهری، موج دیگری از حملات استقلال روی دروازه تراکتور خلق شد که شوت اسماعیلی به سوی دروازه بعد از دخالت به یک بازیکن تراکتوری، به دیاباته رسید و دخالت او در مسیر توپ در آغوش مظاهری قرار گرفت.</p>
      <p>گل: در حالی که بازی آرام دنبال می‌شد، در دقیقه ۴۰ مهدی قائدی با پاسی بسیار خوب پشت سر مدافعان، دیاباته را صاحب توپ کرد که ضربه پرقدرت و محکم مهاجم استقلال وارد دروازه مظاهری شد و بازی به تساوی رسید.</p>
      <p>بعد از گل استقلال، تراکتور برای زدن گل تلاش کرد که شوت ایمانی با واکنش خوب حسینی و شوت دیاباته با واکنش خوب مظاهری همراه بود. در وقت‌های اضافه نیمه نخست، مازولا از فاصله نزدیک به سمت دروازه حسینی شوت زد که واکنش دیدنی سید حسین حسینی مانع از باز شدن دروازه تیمش برای بار دوم شد تا دو تیم به کار خود در نیمه نخست خاتمه دهند.</p>
      <p>ترکیب تراکتور: رشید مظاهری، ایمان سلیمی، مهدی تیکدری، رضا اسدی، میثم تیموری، سید احمد موسوی، اکبر ایمانی، ویلیان میمبلا، احسان حاج صفی، مازولا و محمدرضا آزادی.</p>
      <p>ترکیب استقلال: سید حسین حسینی، سیاوش یزدانی محمد دانشگر، عارف غلامی، وریا غفوری، هرویه میلیچ، مسعود ریگی، علی کریمی، مهدی قائدی، فرشید اسماعیلی و شیخ دیاباته.</p>
    </article>
  </body>
</html>
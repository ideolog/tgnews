<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/blizzcon-2019-tutti-annunci-evento/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-01T18:59:00+00:00"/>
    <meta property="og:title" content="BlizzCon 2019: tutti gli annunci dell’evento"/>
    <meta property="og:description" content="Finalmente anche il tanto atteso BlizzCon 2019 ha avuto inizio: ecco tutti gli annunci e le novità della serata di apertura."/>
  </head>
  <body>
    <article>
      <h1>BlizzCon 2019: tutti gli annunci dell’evento</h1>
      <address><time datetime="2019-11-01T18:59:00+00:00">01 Nov 2019, 18:59</time> by <a rel="author">Giacomo Todeschini</a></address>
      <p>Dopo mesi e mesi di attesa e critiche, dovute soprattutto allo scottante caso <a href="http://www.tomshw.it/videogioco/blitzchung-risposto-blizzard/">Blitzchung</a>, finalmente è giunto il tanto atteso momento del <b>BlizzCon 2019</b>, evento in cui <b>Blizzard</b> è chiamata a far innamorare nuovamente le masse e regalare qualche annuncio di grandissimo rilievo.</p>
      <p>I giorni precedenti a tale evento, come di consueto in tali occasioni, sono stati colmi di rumor e indiscrezioni più o meno verosimili ma oggi, dopo tutta questa attesa, il celebre publisher ha finalmente dato il via alle danze di questo <b>BlizzCon 2019</b> con l’evento di apertura. Ecco cos’è successo in questa calda serata.</p>
      <h3>BlizzCon 2019: tutti gli annunci della serata</h3>
      <p>Ad aprire la conferenza è stato un importante discorso del presidente di <b>Blizzard</b>, che si è detto profondamente dispiaciuto per la vicenda Blitzchung e che ha ammesso le colpe della società in tutta questa vicenda. Potete trovare tutte le informazioni sul discorso direttamente <a href="https://www.tomshw.it/videogioco/blizzcon-2019-presidente-si-scusa/">qui</a>. Scuse che, a quanto pare, per ora non hanno placato troppo le proteste ancora <a href="http://www.tomshw.it/videogioco/blizzcon-2019-manifestanti-hong-kong/">attualmente in corso</a>.</p>
      <p>Subito dopo tale intervento la conferenza vera e propria è partita con il botto, con l’annuncio nientepopodimeno dell’attesissimo<b> Diablo 4.</b> Il titolo, che è stato definito come in sviluppo da diversi anni, uscirà per PC, PS4 e Xbox One e riporterà la saga in un clima oscuro e di terrore e, ad oggi, sono già stati annunciati tre diversi personaggi. Si tratta del druido, del barbaro e della maga. Per <b>Diablo 4</b> durante il <b>BlizzCon 2019</b> sono inoltre stati rilasciati ben due trailer, uno in computer grafica ed uno con degli spezzoni di gameplay. Trovate tutte le info direttamente <a href="https://www.tomshw.it/videogioco/diablo-4-annunciato-blizzcon-2019/">qui</a>.</p>
      <p>Leggi anche: <a href="https://www.tomshw.it/videogioco/call-of-duty-modern-warfare-golden-awards-2019/">Call of Duty Modern Warfare, The Outer Worlds e Gears 5 tra i candidati ai Golden Joystick Awards 2019</a></p>
      <figure>
        <iframe src="https://www.youtube.com/embed/9bRWIdOMfro" width="500" height="281" data-service="Youtube" scrolling="no"/>
      </figure>
      <slideshow>
        <figure>
          <img src="https://www.tomshw.it/images/images/2019/11/diablo-4-59868.768x432.jpg"/>
        </figure>
        <figure>
          <img src="https://www.tomshw.it/images/images/2018/10/foto-generiche-2028.768x432.jpg"/>
        </figure>
      </slideshow>
      <p>Anche <b>Starcraft 2</b> è riuscito a ritagliarsi un piccolo spazio all’interno di questo evento d’apertura, con l’annuncio dell’introduzione dell’IA gestita da<b> DeepMind</b>, un’IA che promette di sbaragliare la stragrande maggioranza dei giocatori senza troppi problemi. Il celebre <b>Arcturus Mengsk</b> farà inoltre il suo esordio sul titolo nel corso del mese di novembre 2019. Scoprite tutti i dettagli comodamente <a href="https://www.tomshw.it/videogioco/starcraft-2-arcturus-mengsk-deepmind/">qua</a>.</p>
      <p>In <b>Heroes of the Storm</b> è inoltre stato introdotto <b>Deathwing The Destroyer</b>, con il potente eroe che sarà disponibile in due differenti forme con diversi set di abilità. Chiunque accederà al Nexus lo riceverà inoltre gratuitamente. Come se tutto questo non bastasse fino al 10 novembre tutti gli eroi del titolo saranno giocabili senza doverli acquistare.</p>
      <p>Grande spazio è inoltre stato riservato anche all’immortale <b>World of Warcraft</b>, con l’annuncio dell’espansione <b>Shadowlands</b> in uscita il prossimo anno e preordinabile fin da ora. Il trailer rilasciato per l’occasione, che potete osservare comodamente qui sotto, ci catapulta fin da subito nel bel mezzo dell’azione, permettendoci di osservare lo scontro tra il <b>Lich King</b> e <b>Silvanas. </b>Potete trovare tutti i dettagli riguardo tale annuncio comodamente <a href="https://www.tomshw.it/videogioco/world-of-warcraft-annunciata-shadowlands/">qui</a>. Durante il <b>BlizzCon 2019</b> è inoltre stato annunciato che la fase 2 di <b>WoW Classic</b> avrà inizio il prossimo 12 novembre: tutto<a href="https://www.tomshw.it/videogioco/wow-classic-fase-due-novembre/"> nel nostro articolo dedicato.</a></p>
      <p>Leggi anche: <a href="https://www.tomshw.it/videogioco/cyberpunk-2077-luca-ward-keanu-reeves/">Cyberpunk 2077: ufficiale, Luca Ward darà la voce al personaggio di Keanu Reeves</a></p>
      <figure>
        <iframe src="https://www.youtube.com/embed/s4gBChg6AII" width="500" height="281" data-service="Youtube" scrolling="no"/>
      </figure>
      <slideshow>
        <figure>
          <img src="https://www.tomshw.it/images/images/2019/01/world-of-warcraft-15443.768x432.jpg"/>
        </figure>
        <figure>
          <img src="https://www.tomshw.it/images/images/2019/11/world-of-warcraft-59870.768x432.jpg"/>
        </figure>
      </slideshow>
      <p>Subito dopo il celebre MMORPG è stato il turno di <b>Hearthstone, </b>con il card-game di <b>Blizzard Entertainment</b> che riceverà a breve l’espansione <b>Descent of Dragons</b> che, poco incredibilmente, sarà incentrata sui draghi. Svelato, inoltre, anche <b>Hearthstone Battleground.</b> Trovate tutte le informazioni a riguardo <a href="https://www.tomshw.it/videogioco/hearthstone-descent-blizzcon-2019/">comodamente qui.</a></p>
      <p>L’evento di apertura di questa <b>BlizzCon 2019</b> si è poi conclusa con un annuncio tanto atteso quanto purtroppo già emerso nei giorni scorsi. <b>Overwatch 2</b> infatti esiste ed è stato svelato con un bellissimo trailer proprio pochi minuti fa. Da sottolineare particolarmente il fatto che diversi eroi hanno un aspetto decisamente diverso rispetto al passato, nonché una serie di nuove abilità. Grande spazio è stato dedicato al titolo: potete trovare tutte le info sull’annuncio<a href="https://www.tomshw.it/videogioco/blizzcon-2019-overwatch-2/"> a questo indirizzo</a> e i dettagli sul gameplay<a href="https://www.tomshw.it/videogioco/overwatch-2-gameplay-blizzcon-2019/"> nel nostro articolo dedicato.</a></p>
      <p>Leggi anche: <a href="https://www.tomshw.it/videogioco/death-stranding-capolavoro-tecnico/">Death Stranding è un vero e proprio capolavoro tecnico secondo Digital Foundry</a></p>
      <figure>
        <iframe src="https://www.youtube.com/embed/HEQAS5d-d34" width="500" height="281" data-service="Youtube" scrolling="no"/>
      </figure>
      <slideshow>
        <figure>
          <img src="https://www.tomshw.it/images/images/2019/11/overwatch-2-59871.768x432.jpg"/>
        </figure>
        <figure>
          <img src="https://www.tomshw.it/images/images/2019/10/overwatch-58746.768x432.jpg"/>
        </figure>
      </slideshow>
      <p>Una conferenza, in conclusione, decisamente interessante e che è andata a toccare praticamente ogni titolo nel catalogo di <b>Blizzard</b>; una conferenza che ci ha regalato una lunga serie di annunci decisamente interessanti e per ogni palato. Vi invitiamo a restare con noi e seguirci su queste pagine per saperne di più su tutti i vari titoli annunciati quest’oggi.</p>
      <p>Che ne pensate di questo evento, la cerimonia di apertura del <b>BlizzCon 2019</b> è stata di vostro gradimento? Quanto annunciato in tale evento dal celebre publisher vi è piaciuto? Fateci sapere che ne pensate direttamente nei commenti!</p>
      <blockquote>In attesa dell’imperdibile Diablo 4 potete recuperare il terzo capitolo della saga nella sua Eternal Collection comodamente <a href="https://toms.it/cWXNF">a questo link!</a></blockquote>
    </article>
  </body>
</html>
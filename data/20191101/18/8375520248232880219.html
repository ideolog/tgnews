<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/partiya-poroshenka-zrobila-zayavu-shchodo-politichnih-peresliduvan-i-obmezhen-svobodi-slova-v-ukrajini--637102.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T18:33:43+00:00"/>
    <meta property="og:title" content="Партія Порошенка зробила заяву щодо політичних переслідувань і обмежень свободи слова в Україні"/>
    <meta property="og:description" content="У «ЄС» звернули увагу на коментар генерального прокурора, який «дозволив собі проігнорувати презумпцію невинуватості і вже «призначив» винною Софію Федину»"/>
  </head>
  <body>
    <article>
      <h1>Партія Порошенка зробила заяву щодо політичних переслідувань і обмежень свободи слова в Україні</h1>
      <address>
        <time datetime="2019-11-01T18:33:43+00:00">01 Nov 2019, 18:33</time>
      </address>
      <h4>У «ЄС» звернули увагу на коментар генерального прокурора, який «дозволив собі проігнорувати презумпцію невинуватості і вже «призначив» винною Софію Федину»</h4>
      <p>Порушення кримінальних проваджень за висловлювання члена фракції «Європейська солідарність» Софії Федини та волонтера Марусі Звіробій є переслідуванням за погляди та обмеженням свободи слова в Україні. Про це йдеться у <a href="https://eurosolidarity.org/%d0%b7%d0%b0%d1%8f%d0%b2%d0%b0-%d1%84%d1%80%d0%b0%d0%ba%d1%86%d1%96%d1%97-%d1%94%d0%b2%d1%80%d0%be%d0%bf%d0%b5%d0%b9%d1%81%d1%8c%d0%ba%d0%b0-c%d0%be%d0%bb%d1%96%d0%b4%d0%b0%d1%80%d0%bd%d1%96/?fbclid=IwAR3XO8gOr5LMyDO3vvyu8vn69wg2rQ6k3wyk8dkn5jMKokpZrYFSZLqk7HU">заяві</a> політсили, яку вони оприлюднили сьогодні.</p>
      <p>
        <b>Далі публікуємо увесь текст заяви «Єфропейської солідарності»:</b>
      </p>
      <p>
        <i>Звертаємо увагу, що переслідування за висловлювання порушують статтю 34 Конституції України, яка гарантує кожному громадянину «право на свободу думки і слова, на вільне вираження своїх поглядів і переконань».</i>
      </p>
      <p>
        <i>Неприпустимим є коментар генерального прокурора, який дозволив собі проігнорувати презумпцію невинуватості і вже «призначив» винною Софію Федину. </i>
      </p>
      <p>
        <i>Водночас ігноруючі факт держзради депутата від «Слуги Народу» Євгена Шевченка за його висловлювання в ефірі кремлівських телеканалів, з  використанням  риторики країни агресора щодо учасників протестних мітингів – ветеранів і волонтерів АТО / ООС.</i>
      </p>
      <p>
        <i>Кричущими є  і погрози журналістам в’язницею до 7-ми років з трибуни Верховної Ради народного  депутата фракції «Слуга Народу» Богдана Яременко.</i>
      </p>
      <p>
        <i>Нагадуємо, коли теперішній народний депутат від президентської партії Олександр Дубинський погрожував отруїти газом форум, де був президент, прем’єр, спікер і майже тисяча учасників – проти нього не порушувалось кримінальне провадження за тероризм і погрозу вбивством.</i>
      </p>
      <p>
        <i>Теперішній президент, як ніхто інший користувався повною свободою слова. Його ніхто не переслідував ні за сцени розстрілу парламенту, ні за похорони діючого глави держави, ні за порівняння України з повією. Навіть такі екстравагантні форми критики безкарно існували, бо справжня свобода слова є надбанням України, що відрізняє її від Росії та інших недемократичних країн.</i>
      </p>
      <p>
        <i>Вимагаємо закрити кримінальні провадження – не зачіпайте демократії в Україні, бо переслідуючи свободу слова ви зазіхаєте на зміну конституційного ладу.  Адже такі підходи точно віддаляють Україну від Європи , руйнуючі її імідж  та  створюють атмосферу, аналогічну північному сусідові.</i>
      </p>
      <p>Зазначимо, як сьогодні стало відомо, що справою народного депутата від «Європейської солідарності» Софії Федини, яка розкритикувала спілкування президента Володимира Зеленського з добровольцями, <a href="https://glavcom.ua/news/dbr-bude-rozsliduvati-spravu-fedini-yaka-obrazila-zelenskogo--637101.html">буде займатися Державне бюро розслідувань</a>.</p>
      <p>Раніше в п'ятницю Генеральний прокурор Руслан Рябошапка підтвердив <a href="https://glavcom.ua/news/genprokuratura-vidkrila-spravu-za-faktom-vislovlyuvan-deputatki-fedini-na-adresu-zelenskogo-636971.html">відкриття кримінальної справи проти Федини. </a></p>
      <p>Відзначимо, що <a href="https://glavcom.ua/news/genprokuratura-vidkrila-spravu-za-faktom-vislovlyuvan-deputatki-fedini-na-adresu-zelenskogo-636971.html">заяву на Федину написав</a> депутат з фракції Слуга народу Олександра Качура.</p>
      <p>Нагадаємо, обговорюючи розмову Зеленського з добровольцями в Золотому, Федина і волонтер Маруся Звіробий висловили припущення, що під час однієї з таких поїздок президент може потрапити під обстріл або стати жертвою замаху.</p>
      <figure>
        <iframe src="https://www.youtube.com/embed/PvCvBe_syUA" width="580" height="390" data-service="Youtube" scrolling="no"/>
      </figure>
      <p>Федина пізніше розповіла, що їй почали надходити погрози після цих висловлювань, після чого вона подала заяву в Генеральну прокуратуру і Міністерство внутрішніх справ. Проте, ці заяви у неї не прийняли, зазначивши, що в них відсутній склад злочину. Федина назвала це «подвійними стандартами».</p>
      <related>
        <a href="https://glavcom.ua/news/genprokuratura-vidkrila-spravu-za-faktom-vislovlyuvan-deputatki-fedini-na-adresu-zelenskogo-636971.html"/>
        <a href="https://glavcom.ua/news/mi-ne-majemo-prava-zalishiti-putinu-zhodnogo-shansu-poroshenko-pro-jednist-u-pitanni-chlenstva-ukrajini-v-nato-636967.html"/>
        <a href="https://glavcom.ua/news/stoltenberg-druzhno-privitavsya-z-poroshenkom-u-radi-foto-636780.html"/>
      </related>
    </article>
  </body>
</html>
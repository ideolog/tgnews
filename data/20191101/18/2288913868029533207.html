<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191101_04695714"/>
    <meta property="og:site_name" content="De Standaard"/>
    <meta property="article:published_time" content="2019-11-01T18:26:00+00:00"/>
    <meta property="og:title" content="Gloednieuwe F-35 met blusschuim in plaats van water gedoopt in Nederland"/>
    <meta property="og:description" content="Het nieuwe Nederlandse F-35-gevechtsvliegtuig moet een extra inspectie ondergaan omdat bij de feestelijke ontvangst per ongeluk blusschuim is gebruikt."/>
  </head>
  <body>
    <article>
      <h1>Gloednieuwe F-35 met blusschuim in plaats van water gedoopt in Nederland</h1>
      <address>
        <time datetime="2019-11-01T18:26:00+00:00">01 Nov 2019, 18:26</time>
      </address>
      <p>
        <b>Het nieuwe Nederlandse F-35-gevechtsvliegtuig moet een extra inspectie ondergaan omdat bij de feestelijke ontvangst per ongeluk blusschuim is gebruikt.</b>
      </p>
      <p>De eerste F-35 van Nederland werd donderdag in Leeuwarden feestelijk onthaald, maar dat verliep niet helemaal volgens plan. Een van de brandblussers die het vliegtuig van waterbogen voorzagen, gebruikte per ongeluk blusschuim.</p>
      <p>‘Ik zag uit het raam helemaal niets meer’, vertelde piloot Ian Knight in het programma <i>Pauw</i>.</p>
      <p>Het ging volgens Defensie om een menselijke fout. De brandweer heeft per ongeluk de schuimknop in plaats van de waterknop ingedrukt, zegt een woordvoerder aan de NOS.</p>
      <p>Het toestel werd meteen afgespoeld met water, want blusschuim kan een ‘corroderend effect’ hebben. Het gevechtsvliegtuig zal nu grondig worden geïnspecteerd. Er komt ook overleg met fabrikant Lockheed Martin.</p>
      <p>Het gaat om de eerste F-35 die permanent in Nederland wordt gestationeerd. Nederland heeft 46 F-35’s gekocht als opvolger van de F-16 die veertig jaar dienst heeft gedaan. Ook België heeft voor de F-35 gekozen.</p>
    </article>
  </body>
</html>
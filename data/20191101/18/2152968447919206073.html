<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/index/2019/11/01/kristin-lagard-pyrvata-jena-nachelo-na-ecb.428155"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T18:48:00+00:00"/>
    <meta property="og:title" content="Кристин Лагард - първата жена начело на ЕЦБ"/>
    <meta property="og:description" content="&quot;Тя е много обаятелна, това е един аспект от стила й в политиката&quot; | Dnes.bg"/>
  </head>
  <body>
    <article>
      <h1>Кристин Лагард - първата жена начело на ЕЦБ</h1>
      <h2>"Тя е много обаятелна, това е един аспект от стила й в политиката"</h2>
      <address><time datetime="2019-11-01T18:48:00+00:00">01 Nov 2019, 18:48</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Кристин Лагард е първата жена, която застава начело на Европейската централна банка (ЕЦБ). Днес тя официално ще поеме поста от досегашния президент на ЕЦБ Марио Драги.</p>
      <p>За нея това няма да бъде ново предизвикателство, тъй като Лагард вече бе първата представителка на нежния пол на постовете министър на финансите на Франция и управляващ директор на Международния валутен фонд (МВФ).</p>
      <p>"Много неща са свързани с личността. Една от моите лични особености безусловно е, че съм жена. Мъжете не трябва да се доказват пред мен, тъй като отношенията между мъжете и жените имат друго естество и това ми помага", каза Лагард в изявление през 2015 година.</p>
      <p>Когато Франция бе председател на Г-20 през 2011 година, тя успя да задейства широкомащабна програма за реформиране на международната валутна система.</p>
      <p>Лагард е известна с изявленията си на теми като равенството между половете, икономическите неравенства, климатичните промени и борбата с корупцията. Благодарение на усилията й като ръководител на МВФ тези въпроси получиха по-широка гласност и бяха включени в програмите за финансова помощ и икономическите доклади на организацията.</p>
      <p>На 5 юли 2011 г. Лагард стана 11-ият управляващ директор на МВФ, заменяйки на поста французина Доминик Строс-Кан, който подаде оставка заради обвинения в сексуални посегателства. Близо месец след като встъпи в длъжност, срещу нея бе започнато разследване по подозрения в небрежност при изпълнението на служебните й задължения като финансов министър.</p>
      <p>То бе част от делото, свързано с френския бизнесмен Бернар Тапи, което към този момент се разглеждаше вече над 20 години. През 2016 г. френският Съд на републиката, който разглежда изключително дела за нарушения, извършени от членове на правителството, призна Лагард за виновна, но не й наложи присъда. Решението бе взето въпреки препоръките на френската прокуратура всички обвинения срещу Лагард да бъдат оттеглени.</p>
      <p>Като една от най-важните си задачи начело на МВФ тя определи завършването на реформата на Фонда, започната по инициатива на Г-20 през 2010 г. с цел да бъдат преразпределени правата на глас в полза на развиващите се страни. Процесът се проточи, тъй като измененията не бяха ратифицирани от САЩ, които имат най-голям дял гласове в МВФ. Лагард многократно призоваваше Конгреса на САЩ да одобри реформата, което се случи едва през декември 2015 година. В резултат в десетката на най-големите акционери във Фонда влязоха Русия, Бразилия, Индия и Китай.</p>
      <p>Лагард изигра важна роля за съживяването на отношенията между членовете на МВФ, включително и страните с нововъзникващи пазари и развиващите се държави. Под нейно ръководство през 2015 г. бяха изменени правилата за предоставяне на кредити и Фондът вече може да оказва финансова помощ на страни, които имат задължения към други държави. Не по-малко важно бе и решението във валутната кошница на МВФ да бъде включен китайският юан от 1 октомври 2016 г. наред с щатския долар, еврото, йената и британската лира, припомня ТАСС, цитирана от БТА.</p>
      <p>На 19 февруари 2016 г. изпълнителният съвет на МВФ единодушно утвърди Кристин Лагард начело на организацията за още пет години. Започвайки втория си мандат на 5 юли, тя определи като основна задача на Фонда постигането на по-голяма гъвкавост и ефективния реакции на нуждите на страните членки.</p>
      <p>През 2018 г. Лагард обяви преоценка на политиката на МВФ най-вече при надзора, програмите за оценка на финансовия сектор и инструментите за преференциално кредитиране. Отправи и редица предупреждения към света за опасностите, които носят търговските и валути войни между Китай и САЩ.</p>
      <p>ЕЦБ, за разлика от МВФ, от учредяването си през 1998 г. винаги е била ръководена от водещ икономист или от бивш централен банкер на някоя европейска страна. Сега обаче президентското кресло ще заеме дипломат и преговарящ, а не технократ.</p>
      <p>"Може би тя не е икономист с възгледи за паричната политика, но е дипломат, който се придържа към тях", посочва бившият заместник министър на финансите на Германия Йорг Асмусен, който в момента е част от ръководството на голяма нюйоркска банка.</p>
      <p>"Тя е много обаятелна и това е един аспект от стила й в политиката. При безумни министерски срещи тя черпеше с френски пасти в три часа през нощта", припомня си той.</p>
      <p>Бивш член на отбора на Франция по синхронно плуване, през 2012 г. Лагард получава ордена на Почетния легион. Жителите и гостите на американската столица можеха да видят как шефката на МВФ спокойно кара колело из центъра на града. Тя обича също така плуването, гмуркането, йогата, кара ски и играе тенис. Мнозина отбелязват непринудения начин, по който французойката общува с медиите. <br/> </p>
      <p>/БТА/</p>
      <related>
        <h4>Още по темата</h4>
        <a href="https://www.dnes.bg/zvezdi/2018/12/11/koi-sa-nai-vliiatelnite-jeni-v-sveta-top-10-na-forbes.396229"/>
        <a href="https://www.dnes.bg/notifikacii/2018/12/05/nastypva-erata-na-gneva-milioni-shte-stradat-milioni-shte-sa-bedni.395623"/>
      </related>
    </article>
  </body>
</html>
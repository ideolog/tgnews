<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619262/%D8%AF%D8%B1-%D8%AF%DB%8C%D8%AF%D8%A7%D8%B1-%D8%AC%D9%87%D8%A7%D9%86%DA%AF%DB%8C%D8%B1%DB%8C-%D9%88-%D8%B9%D8%A8%D8%AF%D8%A7%D9%84%D9%84%D9%87-%D8%B9%D8%A8%D8%AF%D8%A7%D9%84%D9%84%D9%87-%DA%86%D9%87-%DA%AF%D8%B0%D8%B4%D8%AA-%D8%B9%DA%A9%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T18:35:00+00:00"/>
    <meta property="og:title" content="در دیدار جهانگیری و عبدالله عبدالله چه گذشت؟+عکس"/>
    <meta property="og:description" content="معاون اول رئیس جمهور با اشاره به تجربه برجام و پشت پا زدن آمریکا به تعهدات خود، گفت: آمریکا پس از مدت‌ها مذاکره، زمانی که برجام به نتیجه رسید همه چیز را بر هم زد و تعهدات بین‌المللی را زیر پا گذاشت."/>
  </head>
  <body>
    <article>
      <h1>در دیدار جهانگیری و عبدالله عبدالله چه گذشت؟+عکس</h1>
      <address>
        <time datetime="2019-11-01T18:35:00+00:00">01 Nov 2019, 18:35</time>
      </address>
      <p>
        <i>معاون اول رئیس جمهور با اشاره به تجربه برجام و پشت پا زدن آمریکا به تعهدات خود، گفت: آمریکا پس از مدت‌ها مذاکره، زمانی که برجام به نتیجه رسید همه چیز را بر هم زد و تعهدات بین‌المللی را زیر پا گذاشت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اسحاق جهانگیری عصر امروز (جمعه) در جریان سفر به ازبکستان، در دیدار عبدالله عبدالله، رئیس اجرایی دولت افغانستان با اشاره به برگزاری موفقیت آمیز انتخابات ریاست جمهوری افغانستان، اظهار داشت: این انتخابات گام مهمی به سمت مردم سالاری است و امیدوارم با تدبیر مقامات و مدیران افغانستان، مسائل این کشور هرچه زودتر حل و فصل و امنیت در کشور دوست و همسایه افغانستان برقرار شود.</p>
      <p>وی اظهار داشت: انتخابات یکی از نمادهای مردم سالاری است که امیدوارم پس از اعلام نتایج انتخابات ریاست جمهوری افغانستان و استقرار دولت قانونی و منتخب مردم این کشور، شاهد روند توسعه در این کشور باشیم و جمهوری اسلامی ایران نیز همانند گذشته از دولت منتخب ملت افغانستان حمایت خواهد کرد.</p>
      <figure>
        <img src="https://aftabnews.ir/files/fa/news/1398/8/10/353868_439.jpg"/>
      </figure>
      <p>معاون اول رئیس جمهور همچنین روند صلح افغانستان را نیز موضوعی پراهمیت توصیف کرد و افزود: حضور دولت افغانستان به عنوان نهاد رسمی و منتخب این کشور در روند مذاکرات صلح بسیار پراهمیت است و دولت این کشور نیز باید در این مذاکرات نقش تعیین کننده ای داشته باشد.</p>
      <p>وی در ادامه با بیان اینکه به نظر می رسد گروه تروریستی داعش حالا که در عراق و سوریه زمین‌گیر شده به دنبال آن است که نیروهای خود را به افغانستان منتقل کند، خاطرنشان کرد: دولت افغانستان باید حساسیت ویژه‌ای در این زمینه داشته باشد و از تلاش گروه تروریستی داعش برای ناامن کردن مرزهای مشترک دو کشور جلوگیری کند.</p>
      <p>جهانگیری با اشاره به توافق صورت گرفته میان جمهوری اسلامی ایران، افغانستان و هند برای گسترش همکاری‌های اقتصادی و تجاری در بندر چابهار، تصریح کرد: جمهوری اسلامی ایران در اجرای این توافق اهتمام جدی دارد و هم بخش دولتی و هم بخش خصوصی آمادگی دارد سرمایه گذاری و اقدامات لازم را در این زمینه انجام دهد.</p>
      <p>وی با تأکید بر اینکه افغانستان و هند نیز باید با جدیت بیشتر در این زمینه فعال شوند، گفت: بندر چابهار می تواند زمینه ارتباط و تعامل هند با آسیای میانه را فراهم کرده و دروازه‌ای برای کشور افغانستان برای ارتباط با کشورهای مهم دنیا باشد.</p>
      <p>معاون اول رئیس جمهور با اشاره به اینکه پیش نیاز هرگونه تعامل و همکاری اقتصادی روابط و تعاملات بانکی است افزود: تهران و کابل باید بیش از پیش به دنبال گسترش مناسبات تجاری و اقتصادی باشند.</p>
      <p>جهانگیری سند جامع همکاری میان ایران و افغانستان را به عنوان نقشه راه مهمی پیش روی مناسبات و روابط تجاری فیمابین دانست و گفت: مقدمات امضاء این سند جامع به خوبی پیش رفته و مراحل آخر خود را طی می کند که امیدوارم هرچه زودتر و پس از اعلام نتایج انتخابات ریاست جمهوری افغانستان نهایی شود.</p>
      <p>رئیس اجرایی دولت افغانستان نیز در این دیدار که در هتل محل اقامت معاون اول رئیس جمهور کشورمان برگزار شد، گزارشی از روند برگزاری انتخابات در این کشور ارائه کرد و گفت: امیدوارم ظرف دو هفته آینده نتایج ابتدایی انتخابات ریاست جهموری اعلام شود.</p>
      <p>وی افزود: با وجود تهدیدها و تحرکات طالبان برای ممانعت از برگزاری انتخابات، اما مردم در انتخابات ریاست جمهوری افغانستان شرکت کردند و انتخابات به خوبی برگزار شد.</p>
      <p>عبدالله عبدالله با اشاره به روند رو به رشد مناسبات تجاری و اقتصادی تهران و کابل، گفت: امیدوارم پس از اعلام نتایج انتخابات و استقرار دولت جدید موافقت نامه جامع همکاری های دو کشور نهایی شود.</p>
      <p>وی همچنین با اشاره به تلاش گروه تروریستی داعش برای حضور و فعالیت در افغانستان تصریح کرد: داعش تلاش می کند فعالیت خود را در شرق افغانستان گسترش دهد که باید با همکاری های فی مابین از گسترش فعالیت‌های این گروه تروریستی جلوگیری کنیم.</p>
    </article>
  </body>
</html>
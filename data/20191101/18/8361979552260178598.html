<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/katastrofa-mn17-vishinskiy-vzyav-interv-yu-u-cemaha-novini-ukrajini-50051183.html"/>
    <meta property="og:site_name" content="НВ"/>
    <meta property="article:published_time" content="2019-11-01T18:07:00+00:00"/>
    <meta property="og:title" content="«Нідерланди пропонували захист свідка і будиночок». Вишинський взяв інтерв'ю у Цемаха"/>
    <meta property="og:description" content="Колишній головний редактор РІА Новини України Кирило Вишинський взяв інтерв'ю у підозрюваного у справі катастрофи рейса МН17 Володимира Цемаха."/>
  </head>
  <body>
    <article>
      <h1>«Нідерланди пропонували захист свідка і будиночок». Вишинський взяв інтерв'ю у Цемаха</h1>
      <h2>Колишній головний редактор РІА Новини України Кирило Вишинський взяв інтерв'ю у підозрюваного у справі катастрофи рейса МН17 Володимира Цемаха.</h2>
      <address>
        <time datetime="2019-11-01T18:07:00+00:00">01 Nov 2019, 18:07</time>
      </address>
      <p>В інтерв'ю, опублікованому <a href="https://ria.ru/20191101/1560453649.html?fbclid=IwAR3Sj0a_qsBP3p48t3gG4uOkBBM7Nxi0-_SZ-Zkbh7c0Kk3w5cns3FywLzY">РІА Новини,</a> Цемах розповів свою версію вивезення співробітниками СБУ на підконтрольну Україні територію, про утримання в київському СІЗО і зустрічі з представниками поліції Нідерландів та Австралії.</p>
      <p>Ні Вишинський, ні Цемах жодного разу не згадали про російський зенітно-ракетний комплекс Бук, з якого, згідно з висновками міжнародного слідства, був збитий літак Boeing-777.</p>
      <p>Відповідаючи на питання, що йому було відомо про катастрофу Boeing, Цемах сказав: «Що населенню було відомо, те і мені. Я дізнався або ввечері, або наступного дня вранці про те, що сталося».</p>
      <p>За словами Цемаха, будучи начальником ППО терористів, він «тримав оборону» за допомогою «двох „зеушек“ і двох ПЗРК», а також «труб», які імітували пускові механізми.</p>
      <p>Цемах розповів, що під час перебування в СІЗО Києва його допитували слідчі з Нідерландів та Австралії.</p>
      <p>«Пропонували програму захисту свідка, пропонували громадянство, будиночок в Голландії чомусь, чому не в Австралії? — ось це мене здивувало, я торгуватися не став», — розповів він.</p>
      <p>Кирило Вишинський і Володимир Цемах повернулися в Росію в рамках широкого обміну утримуваними особами між Україною і РФ.</p>
      <p>Умовою для проведення обміну з боку РФ була видача Україною Цемаха.</p>
      <p>Нідерланди і Австралія висловили розчарування через рішення України передати Цемаха РФ.</p>
      <p>Колишній «начальник ППО» Слов’янської бригади так званої «ДНР» Володимир Цемах був затриманий у своїй квартирі в місті Сніжне. Після цього його вивезли через лінію розмежування в Київ і взяли під варту.</p>
      <p>Цемах як екс-начальник ППО бойовиків вважався цінним свідком у справі про знищення пасажирського літака Boeing-777 Malaysia Airlines рейсу МН17.</p>
      <p>Після обміну <a href="https://nv.ua/ukr/world/countries/mh17-niderlandi-perekvalifikuvali-cemahu-zi-svidkiv-u-pidozryuvani-50042199.html">Нідерланди перекваліфікували Володимира Цемаха зі свідка на підозрюваного.</a></p>
    </article>
  </body>
</html>
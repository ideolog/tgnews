<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/01/news/weekend_di_piogge_colpito_il_centro-nord-240039322/"/>
    <meta property="og:site_name" content="Repubblica.it"/>
    <meta property="article:published_time" content="2019-11-01T18:36:00+00:00"/>
    <meta property="og:title" content="Weekend di piogge, colpito il Centro-Nord"/>
    <meta property="og:description" content="Meteo: domenica maltempo su tutta Italia. Allerta giallo in sette regioni. &quot;Rischi idrogeologici&quot;"/>
  </head>
  <body>
    <article>
      <h1>Weekend di piogge, colpito il Centro-Nord</h1>
      <h2>Meteo: domenica maltempo su tutta Italia. Allerta giallo in sette regioni. "Rischi idrogeologici"</h2>
      <address>
        <time datetime="2019-11-01T18:36:00+00:00">01 Nov 2019, 18:36</time>
      </address>
      <p><b>ROMA</b> - Una nuova e intensa perturbazione atlantica arriverà nella giornata di domani sulle regioni occidentali dell'Italia dando luogo a <a href="https://www.repubblica.it/cronaca/2019/10/31/news/ecco_l_autunno_maltempo_in_tutta_italia_nel_ponte_di_ognissanti-239945312/">un sensibile peggioramento</a>, dapprima al Nord e in Sardegna, quindi in estensione dal pomeriggio alle regioni centrali e alla Campania. Domenica il maltempo interesserà tutte le regioni centro-settentrionali e parte del Sud, con fenomeni più intensi al Nord e sulle regioni tirreniche. Sulla base delle previsioni disponibili, il Dipartimento della Protezione civile e le regioni coinvolte hanno emesso un avviso di condizioni meteorologiche avverse. I fenomeni potrebbero determinare problemi idrogeologici e idraulici.<br/><br/>L'avviso prevede dalla mattina di domani, sabato, precipitazioni diffuse, anche a carattere di rovescio o temporale, sulla Liguria, in successiva estensione alla Toscana. I fenomeni saranno accompagnati da rovesci di forte intensità, frequente attività elettrica e forti raffiche di vento. Sulla base dei fenomeni previsti è stata valutata per la giornata di domani allerta gialla sulla Liguria, su gran parte della Toscana, sull'Umbria, sul Lazio, sulla Puglia meridionale, sui versanti tirrenico-meridionale e ionico della Calabria e sul settore occidentale della Sardegna.<br/><br/>Il governo della Regione siciliana ha deliberato lo stato di calamità naturale a seguito dei gravissimi danni che si sono verificati in tutta l'isola <a href="https://palermo.repubblica.it/cronaca/2019/10/25/news/agrigento_un_disperso_a_licata_per_il_maltempo_e_scivolato_nel_fiume_salso-239430785/">per il maltempo degli ultimi giorni</a>. Con la stessa delibera è stato richiesto alla presidenza del Consiglio dei ministri il riconoscimento dello stato di emergenza.<br/><br/>Restano dieci sfollati a Casanova di Varazze (Savona) per il crollo di grandi massi lungo la strada provinciale 57, chiusa da sabato scorso a causa del maltempo.</p>
    </article>
  </body>
</html>
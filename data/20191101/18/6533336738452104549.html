<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-4/business/divided-colors-of-benetton-ndash-pronti-via-famiglia-magliari-217900.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-01T18:21:00+00:00"/>
    <meta property="og:title" content="Benetton, la famiglia manda in prima linea la seconda generazione: sabrina, christian e franca..."/>
    <meta property="og:description" content="DIVIDED COLORS OF BENETTON – PRONTI VIA: LA FAMIGLIA DEI MAGLIARI VENETI MANDA IN PRIMA LINEA LA SECONDA GENERAZIONE - SABRINA (FIGLIA DI GILBERTO) ENTRA A FAR PARTE DEL CDA DI ATLANTIA. CHRISTIAN (FIGLIO DI CARLO) IN AEROPORTI DI ROMA E FRANCA (FIGLIA DI GIULIANA) VA A TELEPASS – LA SECONDA GENERAZIONE PREPARA LA GUERRA CONTRO LUCIANO. LA PRIMA BATTAGLIA ERA STATO IL RITORNO DI GIANNI MION…"/>
  </head>
  <body>
    <article>
      <h1>Benetton, la famiglia manda in prima linea la seconda generazione: sabrina, christian e franca...</h1>
      <address>
        <time datetime="2019-11-01T18:21:00+00:00">01 Nov 2019, 18:21</time>
      </address>
      <p>
        <b>DIVIDED COLORS OF BENETTON – PRONTI VIA: LA FAMIGLIA DEI MAGLIARI VENETI MANDA IN PRIMA LINEA LA SECONDA GENERAZIONE - SABRINA (FIGLIA DI GILBERTO) ENTRA A FAR PARTE DEL CDA DI ATLANTIA. CHRISTIAN (FIGLIO DI CARLO) IN AEROPORTI DI ROMA E FRANCA (FIGLIA DI GIULIANA) VA A TELEPASS – LA SECONDA GENERAZIONE PREPARA LA GUERRA CONTRO LUCIANO. LA PRIMA BATTAGLIA ERA STATO IL RITORNO DI GIANNI MION…</b>
      </p>
      <hr/>
      <p>
        <b>L. Ram per<a href="http://www.ilmessaggero.it/"> “il Messaggero”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-254325/1232568.htm">
          <img src="https://cdn-static.dagospia.com/img/foto/11-2019/alessandro-benetton-1232568.png"/>
        </a>
        <figcaption>alessandro benetton</figcaption>
      </figure>
      <p>Entra nel vivo il ricambio generazionale del gruppo Benetton. La famiglia di Ponzano Veneto (Treviso), epicentro della galassia che fa capo a Edizione, ha deciso di mandare in prima linea la seconda generazione, da Sabrina Benetton (figlia di Gilberto, scomparso nell' ottobre 2018) a Christian (figlio di Carlo, morto tre mesi prima) a Franca Bertagnin Benetton (figlia di Giuliana).</p>
      <figure>
        <a href="https://www.dagospia.com/mediagallery/Dago_fotogallery-254325/1232569.htm">
          <img src="https://cdn-static.dagospia.com/img/foto/11-2019/sabrina-con-gilberto-benetton-1232569.jpg"/>
        </a>
        <figcaption>sabrina con gilberto benetton</figcaption>
      </figure>
      <p>Un passaggio che conferma l' impegno della famiglia nelle partecipate dopo un lungo rodaggio nei primi anelli della catena di controllo. I tre cugini Benetton già affiancavano infatti Alessandro (figlio di Luciano) nel consiglio di amministrazione di Edizione, la holding di famiglia. Da oggi invece entrano a far parte dei consigli di Atlantia (Sabrina), Aeroporti di Roma (Christian) e Telepass (Franca), tutti e tre con la carica di consigliere non esecutivo. Quanto ad Alessandro, al timone di 21 Invest, fondata nel 1992 come 21 Investimenti, siede nel consiglio di Autogrill.</p>
      <figure>
        <a href="https://www.dagospia.com/mediagallery/Dago_fotogallery-254325/1232565.htm">
          <img src="https://cdn-static.dagospia.com/img/foto/11-2019/christian-benetton-1232565.jpg"/>
        </a>
        <figcaption>christian benetton</figcaption>
      </figure>
      <p>Dal 2012 al 2014 è stato presidente di Benetton Group, guidata dal padre Luciano dopo un periodo di gestione a manager esterni. Attualmente segue principalmente la sua creatura ormai più che maggiorenne.</p>
      <p>
        <b>LE CASSEFORTI</b>
      </p>
      <figure>
        <a href="https://www.dagospia.com/mediagallery/Dago_fotogallery-254325/1135232.htm">
          <img src="https://cdn-static.dagospia.com/img/foto/03-2019/franca-bertagnin-1135232.jpg"/>
        </a>
        <figcaption>Franca Bertagnin con la madre Giuliana Benetton</figcaption>
      </figure>
      <p>«L' ingresso dei tre rappresentanti della dinastia ai vertici del gruppo Atlantia (che controlla Adr e Telepass, ndr) - ha spiegato un portavoce - testimonia e riafferma l' impegno della famiglia, per il presente e per il futuro, per tutto il Gruppo Atlantia». Giovani generazioni sì, ma non proprio alla prima esperienza nel mondo degli affari. Già prima della scomparsa di Carlo e di Gilberto, titolari delle azioni della quattro casseforti che controllano Edizione erano da tempo i i giovani eredi, mentre i genitori ne erano semplici usufruttuari.</p>
      <figure>
        <a href="https://www.dagospia.com/mediagallery/Dago_fotogallery-254325/1232567.htm">
          <img src="https://cdn-static.dagospia.com/img/foto/11-2019/sabrina-benetton-1232567.jpg"/>
        </a>
        <figcaption>sabrina benetton</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254325/1159799.htm">
          <img src="https://cdn-static.dagospia.com/img/foto/05-2019/luciano-benetton-1159799.jpg"/>
        </a>
        <figcaption>luciano benetton</figcaption>
      </figure>
      <p>Quanto alle casseforti si tratta di Ricerca srl (Luciano), Regia srl (Gilberto), Evoluzione srl (Giuliana) e Proposta srl (Carlo). Per avere un' idea più precisa della mappa del controllo societario relativa all' intera famiglia, Mauro, Alessandro, Rossella e Rocco sono i titolari di Ricerca, Barbara e Sabrina di Regia, Franca, Daniela e Carlo di Evoluzione, Massimo, Andrea, Christian e Leone di Proposta.</p>
      <p>Atlantia e Autogrill sono le uniche società quotate. Della prima, Edizione possiede il 30,25% tramite Sintonia, affiancata da Lazard (5,04%), Invesco (8,05%), Fondazione CariTorino (4,84%) e Hsbc (5%), oltre a diversi altri fondi con quote inferiori all' 1%. Il 50,1% di Autogrill è invece controllato tramite la società Schematrentaquattro.</p>
      <figure>
        <a href="https://www.dagospia.com/mediagallery/Dago_fotogallery-254325/1054565.htm">
          <img src="https://cdn-static.dagospia.com/img/foto/09-2018/gianni-mion-1-1054565.jpg"/>
        </a>
        <figcaption>GIANNI MION 1</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254325/1232566.htm">
          <img src="https://cdn-static.dagospia.com/img/foto/11-2019/gilberto-benetton-con-la-figlia-sabrina-1232566.jpg"/>
        </a>
        <figcaption>gilberto benetton con la figlia sabrina</figcaption>
      </figure>
    </article>
  </body>
</html>
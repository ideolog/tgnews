<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/sport/bg-futbol/sdiyskata-komisiya-s-ofitsialno-izyavlenie-sled-sreshchata-dnes_442255.html"/>
    <meta property="og:site_name" content="Blitz.bg/sport"/>
    <meta property="article:published_time" content="2019-11-01T18:36:00+00:00"/>
    <meta property="og:title" content="Съдийската комисия с официално изявление след срещата днес"/>
    <meta property="og:description" content="Призоваваме широката общественост към толерантно и обективно отношение, пишат реферите"/>
  </head>
  <body>
    <article>
      <h1>Съдийската комисия с официално изявление след срещата днес</h1>
      <h2>Призоваваме широката общественост към толерантно и обективно отношение, пишат реферите</h2>
      <address>
        <time datetime="2019-11-01T18:36:00+00:00">01 Nov 2019, 18:36</time>
      </address>
      <figure>
        <img src="https://static.blitz.bg/documents/thumbnails/sport/780/201911/15726261541266493409-6c950fcc1a-b.jpg"/>
        <figcaption>Снимката е илюстративна</figcaption>
      </figure>
      <p>Съдийската комисия към БФС излезе с официално изявление след провелата се среща днес с новия шеф на реферите Костадин Стоичков. Тя призова за толерантно и обективно отношение и отрече да има порочни практики по българските терени. </p>
      <p>
        <b>Ето и цялото изявление:</b>
      </p>
      <p>Първенствата и турнирите в системата на БФС се обслужват от над 1400 съдии. Всички те са хора с авторитет, опит и висок морал, които по никакъв начин не би следвало да бъдат поставяни под общ знаменател поради негативни внушения и по-конкретно – с обвинения в корупционни практики и нерегламентирани действия в разрез с ценностите на спортните състезания.         </p>
      <p>Към настоящия момент за нито един от тях не са известни факти и обстоятелства, които да ги уличават в корупция и уреждане на мачове. Към днешна дата в БФС и СК при БФС не е постъпила официална информация за установени такива практики. В тази връзка Съдийската комисия към Българския футболен съюз призовава широката общественост към толерантно и обективно отношение, което би допринесло за създаването на необходимата атмосфера за изпълнението на служебните им ангажименти. Що се касае до работата на българските футболни рефери, категорично се противопоставяме на опитите за публично компрометиране на съдийската гилдия у нас.</p>
      <p>Съдийската комисия и ръководството на БФС винаги са призовавали за спазване на феърплея и морала от страна на всички, участващи във футболния процес у нас, в т.ч. функционери, спортно-технически лица, рефери, играчи и медии. Използваме настоящата ситуация, за да апелираме към запазване на спокойствието и добрия тон, като същевременно изразяваме готовността си да сътрудничим на специализираните органи в борбата им срещу евентуални нарушения на морала и закона.</p>
      <p>Вярваме, че толерантното отношение спрямо българските съдии е в интерес на спортната общественост и на нормалното провеждане на първенствата на всички нива. Апелираме, при хипотетично наличие на вина на конкретни личности, участващи във футболния живот, тя да бъде оповестена на широката общественост, но това да не бъде превръщано в повод за генерализация и налагане на негативен стереотип спрямо всички съдии и служители в системата на БФС. </p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/595315/tis-ekselikseis-stin-an-mesogeio-tha-syzitisoun-oi-ypam-kyprou-elladasaigyptou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-01T18:16:00+00:00"/>
    <meta property="og:title" content="Τις εξελίξεις στην Αν. Μεσόγειο θα συζητήσουν οι ΥΠΑΜ Κύπρου, Ελλάδας,Αιγύπτου"/>
    <meta property="og:description" content="Τις εξελίξεις στην Ανατολική Μεσόγειο θα συζητήσουν οι Υπουργοί Άμυνας Κύπρου, Ελλάδας και Αιγύπτου στο πλαίσιο τριμερούς συνάντησής τους που θα..."/>
  </head>
  <body>
    <article>
      <h1>Τις εξελίξεις στην Αν. Μεσόγειο θα συζητήσουν οι ΥΠΑΜ Κύπρου, Ελλάδας,Αιγύπτου</h1>
      <address><time datetime="2019-11-01T18:16:00+00:00">01 Nov 2019, 18:16</time> by <a rel="author">sigmalive</a></address>
      <p>Τις εξελίξεις στην Ανατολική Μεσόγειο θα συζητήσουν οι Υπουργοί Άμυνας Κύπρου, Ελλάδας και Αιγύπτου στο πλαίσιο τριμερούς συνάντησής τους που θα πραγματοποιηθεί την Τρίτη 5 Νοεμβρίου στην Αθήνα, μια ημέρα πριν οι τρεις Υπουργοί παρακολουθήσουν στην Κρήτη μέρος της κοινής αεροναυτικής άσκησης των τριών χωρών, «Μέδουσα 9», που ξεκίνησε σήμερα και θα διαρκέσει μέχρι τις 8 Νοεμβρίου.</p>
      <p>Όπως πληροφορείται το ΚΥΠΕ, ο Υπουργός Άμυνας, Σάββας Αγγελίδης, θα βρίσκεται την Τρίτη στην ελληνική πρωτεύουσα για να συμμετάσχει στην τριμερή συνάντηση με τους ομολόγους του της Ελλάδας και της Αιγύπτου, Νίκο Παναγιωτόπουλο και Μοχάμεντ Ζακί. Κατά την συνάντηση σύμφωνα, με τις ίδιες πληροφορίες, θα συζητηθεί η συνεργασία των τριών χωρών σε θέματα ασφάλειας και άμυνας καθώς και οι εξελίξεις στην Ανατολική Μεσόγειο.<br/><br/>Την Τετάρτη, 6 Νοεμβρίου, οι τρεις Υπουργοί θα παρακολουθήσουν στην Κρήτη την κορύφωση της άσκησης «Μέδουσα 9». Η άσκηση πραγματοποιείται στην ευρύτερη περιοχή της Κρήτης και νοτίως της Πελοποννήσου. Η Κύπρος λαμβάνει μέρος στην άσκηση με ένοπλες δυνάμεις για τέταρτη συνεχόμενη χρονιά. Συγκεκριμένα, από κυπριακής πλευράς στην άσκηση συμμετέχουν το Πλοίο Ανοικτής Θαλάσσης «Ιωαννίδης», ομάδα ΟΥΚ καθώς και Αξιωματικοί Επιτελείς.<br/><br/>Όπως ανακοίνωσε το Γενικό Επιτελείο Εθνικής Άμυνας της Ελλάδας, σκοπός της άσκησης είναι η περαιτέρω ενίσχυση της συνεργασίας των ενόπλων δυνάμεων των συμμετεχουσών χωρών. Στην άσκηση προσκλήθηκαν και παρατηρητές από Βουλγαρία, Γαλλία, Γερμανία, Ηνωμένα Αραβικά Εμιράτα, Ιταλία, Ιορδανία, Κουβέιτ, Μαρόκο, Μπαχρέιν, Νότιο Κορέα, Πορτογαλία, Ρουμανία, Σαουδική Αραβία, Σερβία και ΗΠΑ.</p>
    </article>
  </body>
</html>
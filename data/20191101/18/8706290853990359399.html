<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/681692/trapezes-aftes-einai-oi-promitheies-pou-katargountai"/>
    <meta property="og:site_name" content="enikos.gr"/>
    <meta property="article:published_time" content="2019-11-01T18:27:00+00:00"/>
    <meta property="og:title" content="Τράπεζες: Αυτές είναι οι προμήθειες που καταργούνται"/>
    <meta property="og:description" content="Tην απαλλαγή από χρεώσεις ανάληψης μετρητών σε νησιά που δεν έχουν παρουσία..."/>
  </head>
  <body>
    <article>
      <h1>Τράπεζες: Αυτές είναι οι προμήθειες που καταργούνται</h1>
      <address>
        <time datetime="2019-11-01T18:27:00+00:00">01 Nov 2019, 18:27</time>
      </address>
      <p>Tην απαλλαγή από χρεώσεις ανάληψης μετρητών σε νησιά που δεν έχουν παρουσία ανακοίνωσαν σήμερα οι <a href="http://www.enikos.gr/economy/681692/%CF%84https://www.enikos.gr/politics/681519/ston-pago-vazoun-oi-trapezes-tis-afxiseis-stis-promitheies%CF%81%CE%AC%CF%80%CE%B5%CE%B6%CE%B5%CF%82.%20">τράπεζες.</a></p>
      <p>Παράλληλα, κάποιες τράπεζες ανακοίνωσαν την κατάργηση και άλλων προμηθειών, όπως για την επανέκδοση κωδικού PIN. Ακολουθούν οι ανακοινώσεις των τραπεζών.</p>
      <p>
        <b>Εθνική Τράπεζα</b>
      </p>
      <p>Η Εθνική Tράπεζα ανακοινώνει ότι αναπροσαρμόζει τις προμήθειες των τραπεζικών εργασιών της ως εξής:</p>
      <p>1. Επιστροφή του κόστους που συνεπάγεται η συναλλαγή σε ΑΤΜ άλλης τράπεζας, σε 25 περιοχές όπου η Εθνική Tράπεζα δεν διαθέτει ΑΤΜ ή κατάστημα.</p>
      <p>2. Μη εφαρμογή προμήθειας για την εκτύπωση των τελευταίων συναλλαγών στο ΑΤΜ.</p>
      <p>3. Κατάργηση χρέωσης για την επανέκδοση και αποστολή προσωπικού κωδικού PIN.</p>
      <p>Οπως σημειώνεται στη σχετική ανακοίνωση, η Εθνική Tράπεζα ενθαρρύνει την αύξηση των ηλεκτρονικών συναλλαγών, γεγονός που συνεπάγεται τον περιορισμό χρήσης μετρητών και αποτελεί τάση που παρατηρείται διεθνώς και είναι προς όφελος της επίσημης οικονομίας. Η Εθνική Τράπεζα παραμένει σε εγρήγορση σε σχέση με τις χρεώσεις και παράλληλα εργάζεται συστηματικά για τη βελτίωση της εμπειρίας των πελατών της σε όλα τα κανάλια εξυπηρέτησής τους.</p>
      <p>
        <b>Τράπεζα Πειραιώς</b>
      </p>
      <p>Η Tράπεζα Πειραιώς ανακοινώνει ότι οι πελάτες της δεν θα έχουν οποιαδήποτε επιβάρυνση κατά την ανάληψη μετρητών μέσω Αυτόματων Ταμειολογιστικών Μηχανών (ATM) τρίτων Τραπεζών στα νησιά όπου η ίδια δεν διατηρεί δικό της ΑΤΜ. Το κόστος ανάληψης που επιβάλλει ο πάροχος του ΑΤΜ στις περιπτώσεις αυτές, απορροφάται εξολοκλήρου από την Tράπεζα Πειραιώς.</p>
      <p>Επιπλέον, η Τράπεζα Πειραιώς μηδενίζει το κόστος σειράς εργασιών μέσω ΔΙΑΣ σε ΑΤΜ τρίτων τραπεζών, όπως:</p>
      <p>• Ερώτηση Υπολοίπου</p>
      <p>• Αλλαγή Προσωπικού Κωδικού Ασφαλείας (PIN)</p>
      <p>• Απεμπλοκή Προσωπικού Κωδικού Ασφαλείας (PIN)</p>
      <p>Εκτός από τις παραπάνω ρυθμίσεις, η Τράπεζα επανεξετάζει την τιμολογιακή της πολιτική και σε άλλες προσφερόμενες υπηρεσίες, σημειώνεται στη σχετική ανακοίνωση.</p>
      <p>Υπενθυμίζεται ότι, τόσο οι αναλήψεις όσο και οι προαναφερθείσες εργασίες, παρέχονται ανέξοδα για τους πελάτες της Τράπεζας Πειραιώς στο δίκτυό της. Ταυτόχρονα, η Τράπεζα συνεχίζει να επενδύει για ακόμα καλύτερες υπηρεσίες και προϊόντα για τους πελάτες της.</p>
      <p>
        <b>Eurobank</b>
      </p>
      <p>Η Eurobank, αναγνωρίζοντας την αντικειμενική δυσκολία που αντιμετωπίζουν οι πελάτες της σε περιοχές όπου δεν υπάρχει κατάστημα ή ATM Eurobank, έχει προχωρήσει ήδη από τον Σεπτέμβριο στην κάλυψη της χρέωσης Direct Access Fee (DAF) σε 16 απομακρυσμένες νησιωτικές περιοχές της χώρας και συγκεκριμένα: Αστυπάλαια, Κάσος, Καστελόριζο, Λειψοί, Τήλος, Φούρνοι, Οινούσσες, Σαμοθράκη, Ψαρά, Δονούσα, Ηρακλειά, Κουφονήσια, Σίκινος, Σχοινούσα, Κύθηρα και Ιθάκη. Μάλιστα, για τις συναλλαγές που έγιναν από 1η Αυγούστου στις περιοχές αυτές, έχει ήδη ολοκληρωθεί η διαδικασία επιστροφής των χρημάτων.</p>
      <p>Συνεκτιμώντας τον θετικό απόηχο της πρωτοβουλίας αυτής, η Eurobank αποφάσισε να επεκτείνει την απορρόφηση του εν λόγω κόστους σε επιπλέον 14 απομακρυσμένες περιοχές της Ελλάδας, με άμεση ισχύ.</p>
      <p>Συγκεκριμένα, οι 14 νέες περιοχές είναι οι εξής: Λέρος, Νίσυρος, Χάλκη, Ικαρία, Αγαθονήσι, Ανάφη, Κίμωλος, Φολέγανδρος, Μεγανήσι, Ύδρα, Μέθανα, Αγκίστρι, Κέα και Ελαφόνησος. Ως εκ τούτου καλύπτονται συνολικά 30 απομακρυσμένες περιοχές της Ελλάδας, επιβεβαιώνοντας, όπως σημειώνεται στη σχετική ανακοίνωση, ότι η τράπεζα παρεμβαίνει και θα συνεχίσει να παρεμβαίνει όπου διαπιστώνεται ότι προκύπτει ανάγκη.</p>
      <p>Σημειώνεται ότι οι πελάτες της Eurobank έχουν τη δυνατότητα δωρεάν ανάληψης χρημάτων από τα 966 ΑΤΜ που διαθέτει η Τράπεζα σε όλη την Επικράτεια, καθώς και από τα 657 καταστήματα ΕΛΤΑ σε όλη τη χώρα, κατά τις εργάσιμες ώρες και ημέρες, μόνο με την επίδειξη της αστυνομικής τους ταυτότητας.</p>
      <p>Θα πρέπει να σημειωθεί ότι η Eurobank, με άμεση ισχύ από σήμερα Παρασκευή 01 Νοεμβρίου 2019, προχωρεί στην κατάργηση της προμήθειας επανέκδοσης προσωπικού κωδικού PIN χρεωστικών καρτών.</p>
      <p>
        <b>Alpha Bank</b>
      </p>
      <p>Σε κατάργηση των χρεώσεων για ανάληψη μετρητών από ΑΤΜ άλλων τραπεζών προχωρά η Alpha Bank σε 16 νησιωτικές περιοχές όπου δεν λειτουργεί δικό της Κατάστημα ή ΑΤΜ, απορροφώντας την προμήθεια (Direct Access Fee-DAF) που έχουν καθιερώσει πανευρωπαϊκά όλα τα τραπεζικά ιδρύματα, για τις συγκεκριμένες συναλλαγές.</p>
      <p>"Η εφαρμογή των μηδενικών χρεώσεων θα ξεκινήσει από τις 11 Νοεμβρίου και αφορά στα νησιά Αγ. Ευστράτιος, Αγαθονήσι, Αλόννησος, Ανάφη, Δονούσα, Ηρακλειά, Θηρασιά, Καστελλόριζο, Κίμωλος, Σαμοθράκη, Σίκινος, Σκύρος, Σχοινούσα, Οινούσσες, Χάλκη και Ψαρά.</p>
      <p>Η Τράπεζα, η οποία σήμερα διατηρεί το μεγαλύτερο Δίκτυο Καταστημάτων στους νησιωτικούς νομούς της χώρας, με την απόφασή της αυτή αναγνωρίζει εμπράκτως την ανάγκη ελάφρυνσης των Πελατών της σε περιοχές όπου δεν έχουν την αντικειμενική δυνατότητα να επιλέξουν το δικό της Δίκτυο Καταστημάτων ή ΑΤΜ.</p>
      <p>Στο πλαίσιο της ανταποδοτικότητας έναντι των τοπικών κοινωνιών, η Alpha Bank εξετάζει την επέκταση του μέτρου και σε άλλες ακριτικές - απομακρυσμένες περιοχές της Ελλάδας.</p>
      <p>Παράλληλα, θα συνεχίσει να αναλαμβάνει πρωτοβουλίες για την ενθάρρυνση της πρόσβασης των συναλλασσόμενων στα τραπεζικά δίκτυα, για την ενίσχυση των εναλλακτικών δικτύων και τη μείωση της χρήσης μετρητών.</p>
      <p>Η σημερινή απόφαση της Alpha Bank για απορρόφηση του κόστους ανάληψης μετρητών από ΑΤΜ έρχεται σε συνέχεια της στήριξης που παρέχει επί σειρά ετών στους κατοίκους των ελληνικών νησιών, μέσω στοχευμένων Προγραμμάτων Εταιρικής Κοινωνικής Ευθύνης.</p>
      <p>Συγκεκριμένα, μέσω του Προγράμματος «Μαζί, με στόχο την υγεία», έχει ενισχύσει τα τελευταία πέντε χρόνια με ιατρικά μηχανήματα και ιατροφαρμακευτικό εξοπλισμό τα τοπικά ιατρεία σε 51 ελληνικά νησιά, μεταξύ των οποίων τα Ψαρά, ο Αγ. Ευστράτιος, το Καστελόριζο, η Νίσυρος, η Κάσος, η Θύμαινα, η Τήλος, οι Λειψοί και οι Φούρνοι.</p>
      <p>Επίσης, από το 2018 ξεκίνησε να διαθέτει σύγχρονα συστήματα διδασκαλίας, βιβλία και αθλητικό εξοπλισμό σε δημοτικά σχολεία ακριτικών περιοχών (Πρόγραμμα «Μαζί, με στόχο την παιδεία»), ενώ είναι σταθερά στο πλευρό των τοπικών κοινωνιών, προσφέροντας βοήθεια σε περιπτώσεις φυσικών καταστροφών, όπως στους σεισμούς σε Κω και Μυτιλήνη και στην πλημμύρα στη Σύμη".</p>
      <related>
        <h4>σχετικά άρθρα</h4>
        <a href="http://www.enikos.gr/economy/680411/ta-senaria-gia-tis-meioseis-ton-trapezikon-chreoseon-poies-tha-ep%0A%20%20%20%20%0A"/>
        <a href="http://www.enikos.gr/economy/681663/eurobank-poies-promitheies-katargei-stis-synallages-tis%0A%20%20%20%20%0A"/>
        <a href="http://www.enikos.gr/economy/681579/freno-stis-yper-promitheies-poies-chreoseis-gia-trapezikes-synall%0A%20%20%20%20%0A"/>
        <a href="http://www.enikos.gr/economy/681529/diefkriniseis-tis-dias-gia-tis-chreoseis-tis-sta-atm-ton-trapezon%0A%20%20%20%20%0A"/>
        <a href="http://www.enikos.gr/economy/680957/sto-mikroskopio-100000-afm-daneiolipton%0A%20%20%20%20%0A"/>
        <a href="http://www.enikos.gr/economy/680619/promitheies-700-ekat-evro-pros-tis-trapezes-to-a-examino-tou-2019%0A%20%20%20%20%0A"/>
        <a href="http://www.enikos.gr/economy/680544/petsas-perimenoume-amesa-tin-antidrasi-ton-trapezon-gia-tis-chreo%0A%20%20%20%20%0A"/>
        <a href="http://www.enikos.gr/economy/680260/esm-prasino-fos-gia-tin-apopliromi-daneion-tou-dnt-apo-tin-ellada%0A%20%20%20%20%0A"/>
        <a href="http://www.enikos.gr/economy/680270/mitsotakis-pros-trapezites-den-dikaiologountai-afxiseis-chreoseon%0A%20%20%20%20%0A"/>
      </related>
    </article>
  </body>
</html>
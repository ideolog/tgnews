<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3321103"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-01T18:53:00+00:00"/>
    <meta property="og:title" content="זעם בספרד: חמישה זוכו מאונס נערה חסרת הכרה &quot;כי לא נהגו באלימות&quot;"/>
    <meta property="og:description" content="מחאות פרצו בספרד בעקבות פסק דין שקבע כי מבצעי אונס קבוצתי בעיירה מנרסה ירצו עונש בגין התעללות מינית בלבד. המפגינים דרשו..."/>
  </head>
  <body>
    <article>
      <h1>זעם בספרד: חמישה זוכו מאונס נערה חסרת הכרה "כי לא נהגו באלימות"</h1>
      <address><time datetime="2019-11-01T18:53:00+00:00">01 Nov 2019, 18:53</time> by <a rel="author">סוכנויות הידיעות</a></address>
      <figure>
        <img src="https://img.wcdn.co.il/f_auto,w_700,t_18/2/9/4/4/2944930-46.jpg"/>
        <figcaption>"העובדות הן מחרידות במיוחד משום שמדובר בנערה בת 14". הפגנה בעקבות פסק הדין בברצלונה (צילום: רויטרס)</figcaption>
      </figure>
      <p>ארגוני נשים ומשפטנים דרשו היום (שישי) שספרד תשנה את חקיקתה, לאחר שחמישה גברים שהואשמו באונס הקבוצתי של נערה בת 14 הורשעו בעבירת התעללות מינית בלבד. בית משפט בברצלונה זיכה את חמשת הגברים מסעיפי האישום החמורים של תקיפה מינית, המקבילים במערכת המשפט בספרד לאישום באונס, בטענה שהגברים לא איימו או הפעילו אלימות נגד הקורבן.</p>
      <p>לטענת בית המשפט, הקורבן הייתה "במצב תת-הכרתי" בשל שימוש בסמים ואלכוהול, והנאשמים "לא איימו עליה או נהגו כלפיה באלימות" במהלך התקיפה. שני נאשמים נוספים זוכו ממעורבות בתקיפה, שאירעה באוקטובר 2016 במסיבה במפעל נטוש בעיירה מנרסה שבצפון מזרח קטלוניה. בפסק הדין נגזרו על חמשת הגברים בין 10 ל-12 שנות מאסר, בעוד שאישום בתקיפה מינית היה מעלה את העונש לבין 15 ל-20 שנות מאסר.</p>
      <p>"הבעיה איננה פסק הדין אלא חוקי העונשין", טענה השופטת מונסרט קומה, מאיגוד השופטים הפרוגרסיביים למען הדמוקרטיה בקטלוניה. לטענתה, הבעיה היא בחוק שקובע כי יש להוכיח שהיה שימוש באיומים או אלימות נגד הקורבן, על מנת שתוקף יורשע באונס. "העובדות הן מחרידות במיוחד משום שמדובר בנערה בת 14 בלבד".</p>
      <h3>עוד בוואלה! NEWS</h3>
      <p>
        <a href="https://news.walla.co.il/item/3320019">ברצלונה הפכה לשדה קרב: עימותים בין תומכי עצמאות לקטלוניה למשטרה </a>
        <a href="https://news.walla.co.il/item/3252183"> 5 נערים מצרפת חשודים באונס קבוצתי באתר נופש בספרד </a>
        <a href="https://news.walla.co.il/item/3243194"> פסיקה היסטורית בספרד: "כנופיית הזאבים" הורשעה באונס אחרי הפגנות הענק </a>
        <a href="https://tld.walla.co.il/item/3222767?lm_supplier=16893&amp;lm_bc=18500"> נוחרים וסובלים מדום נשימה? המכשירים שיעניקו לכם שינה איכותית תוכן מקודם</a>
      </p>
      <figure>
        <img src="https://img.wcdn.co.il/f_auto,w_700,t_18/2/9/4/4/2944929-46.jpg"/>
        <figcaption>דורשות לשנות את הגדרת האונס לאי הסכמה. מפגינות מחוץ לבית המפשט העליון במדריד ביוני (צילום: רויטרס)</figcaption>
      </figure>
      <p>לדברי השופטת קומה בראיון שמסרה לרדיו קנדה סר, החוקים בספרד חייבים להשתנות כדי להגדיר אונס כיחסי מין ללא הסכמה. זאת בהתאם לחוקים שנקבעו ברוב מדינות אירופה וכפי שנדרש בוועידת איסטנבול, בה נחתם חוזה בינלאומי למניעת אלימות נגד נשים שמדריד התחילה ליישם ב-2014.</p>
      <p>מקרה האונס הקבוצתי בקטלוניה איננו הראשון שמוביל לזעם ומחאות ברחבי המדינה, מקרה אונס קבוצתי נוסף זיעזע את המדינה כשפורסם שצעירה נאנסה בפמפלונה ב-2016, במהלך מירוץ השוורים הנודע שמתקיים בעיר. ב-2018 נגזרו תשע שנות מאסר על חמשת הגברים שהשתתפו במה שכונה אונס "כנופיית הזאבים", לאחר שהורשעו בהתעללות מינית. הדבר הוביל להפגנות וקריאות לבחינה מחדש של החוקים שמגדירים אונס בספרד.</p>
      <p>לבסוף בחודש יוני האחרון, בית המשפט העליון במדריד הגדיל את העונש של חמשת הגברים ל-15 שנות מאסר, על ידי הרשעה מחודשת באשמת תקיפה מינית שמקבילה לאונס. בעקבות פסק הדין הראשוני בעבירה מופחתת בפרשת האונס הקבוצתי בפמפלונה, הממשלה הסוציאליסטית של ספרד הודיעה על תכניותיה לחולל רפורמה בחוקי העונשין במדינה, שתקבע כי נשים צריכות לתת הסכמה מפורשת לקיום יחסי מין, אך עד כה לא נעשה כל שינוי לחוקים.</p>
      <p>מריה סולנטו, ראש ארגון הנשים הפרו-שוויוני, כתבה בטוויטר כי הפסיקה בתיק האונס במנרסה הייתה "הוכחה נוספת לכך שיש לשנות את החוק" ואלטמירה גונזלו מקבוצת הפרקליטות "תמיס", אמרה כי היא" התביישה והרגישה "חסרת אונים" בעקבות הפסיקה.</p>
    </article>
  </body>
</html>
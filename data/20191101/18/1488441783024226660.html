<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/01/arrivato-un-bastimento-carico-colorati-leak-prossimi-huawei-p-smart-2020-mediapad-pro-nova-6-foto-677477/"/>
    <meta property="og:site_name" content="AndroidWorld"/>
    <meta property="article:published_time" content="2019-11-01T18:31:58+00:00"/>
    <meta property="og:title" content="È arrivato un bastimento carico di (colorati) leak per i prossimi Huawei: P Smart 2020, MediaPad Pro e Nova 6 (foto)"/>
    <meta property="og:description" content="Huawei ha avuto il suo carico di problemi nell’ultimo anno. Il ban imposto dagli USA ha avuto notevoli ripercussioni, ma..."/>
  </head>
  <body>
    <article>
      <h1>È arrivato un bastimento carico di (colorati) leak per i prossimi Huawei: P Smart 2020, MediaPad Pro e Nova 6 (foto)</h1>
      <address><time datetime="2019-11-01T18:31:58+00:00">01 Nov 2019, 18:31</time> by <a rel="author" href="https://www.androidworld.it/author/rob-art7/" target="_blank">Roberto Artigiani</a></address>
      <p><a href="https://www.androidworld.it/tag/huawei/">Huawei</a> ha avuto il suo carico di problemi nell’ultimo anno. Il ban imposto dagli USA ha avuto notevoli ripercussioni, ma nonostante tutto le vendite dell’azienda <a href="https://www.mobileworld.it/2019/10/31/le-vendite-degli-smartphone-tornano-crescere-la-regina-del-mercato-sempre-la-stessa-foto-239881/">non ne hanno risentito più di tanto</a>. Forse proprio per rispondere a chi dipingeva un <b>futuro a tinte fosche</b>, il gigante cinese si sta preparando a lanciare <b>varianti molto colorate per i suoi prossimi dispositivi</b>.</p>
      <p>Le immagini trapelate infatti mostrano <a href="https://www.androidworld.it/tag/huawei-p-smart-2020/">Huawei P Smart 2020</a> – che già era apparso <a href="https://www.androidworld.it/2019/10/18/huawei-p-smart-2020-tenaa-673418/">un paio di settimane fa sul TENAA</a> in una seriosa variante nera – in una mise <b>verde e un’iridescente gradiente celeste-lilla</b>. Passando alle specifiche non ci sono novità rispetto a quanto emerso finora e anche la data di lancio rimane un’incognita.</p>
      <p>Parlando di date di presentazione non ci sono troppi dubbi invece per il prossimo <b>Huawei Nova 6 4G</b>: come è riportato anche nel render lo smartphone dovrebbe essere svelato il <b>prossimo 5 dicembre</b>, cioè circa sei mesi dopo Nova 5 e a distanza di un anno da Nova 4. Il principale motivo di interesse del telefono – commercializzato anche in una <a href="https://www.androidworld.it/2019/10/25/huawei-nova-6-5g-capolino-tenaa-si-mostra-nel-suo-primo-render-foto-675461/">variante 5G</a> – è la <b>doppia fotocamera frontale contenuta in un foro sul display</b> a imitazione di quanto visto su Samsung Galaxy S10+. Il telefono, fedele alla linea colorata, dovrebbe essere <b>disponibile in nero, blue e viola</b>.</p>
      <p>Chiude la carrellata una nuova immagine del prossimo tablet di casa Huawei. Già <a href="https://www.androidworld.it/2019/10/31/huawei-mediapad-m7-cambia-nome-mediapad-pro-si-mostra-nel-primo-render-tutta-la-sua-spudoratezza-foto-677311/">apparso in un primo leak ieri</a>, il nuovo <a href="https://www.androidworld.it/tag/huawei-mediapad-pro/">MediaPad/MatePad Pro</a> – il nome è ancora incerto – conferma il suo aspetto e svela che sarà lanciato in <b>varie colorazioni: nero, bianco, verde e arancione</b> (tonalità insolite per un tablet). L’immagine per quanto piccola dimostra ancora una volta la forte somiglianza con iPad Pro se non fosse per il <b>foro nel display per la fotocamera frontale</b>, caratteristica inedita su tablet, così come il <b>doppio sensore fotografico posteriore</b>.</p>
      <p>Via: <a href="https://www.androidheadlines.com/2019/11/exclusive-huawei-p-smart-2020-hole-punch-tablet-nova-6-leak.html">Android Headlines</a></p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/administratia-vladimir-putin-avertizeaza-ca-este-prea-tarziu-sa-fie-inlocuit-acordul-privind-controlul-armamentuluui-nuclear-18530491"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-01T18:15:00+00:00"/>
    <meta property="og:title" content="Administraţia Vladimir Putin avertizează că este prea târziu să fie înlocuit acordul privind controlul armamentuluui nuclear"/>
    <meta property="og:description" content="Administraţia Vladimir Putin a avertizat, vineri după-amiază, că este deja prea târziu pentru Rusia şi Statele Unite să înlocuiască acordul Noul START, privind controlul armamentuluui nuclear, care va expira în februarie 2021."/>
  </head>
  <body>
    <article>
      <h1>Administraţia Vladimir Putin avertizează că este prea târziu să fie înlocuit acordul privind controlul armamentuluui nuclear</h1>
      <address><time datetime="2019-11-01T18:15:00+00:00">01 Nov 2019, 18:15</time> by <a rel="author">Mihai Draghici, Mediafax</a></address>
      <p>Administraţia Vladimir Putin a avertizat, vineri după-amiază, că este deja prea târziu pentru Rusia şi Statele Unite să înlocuiască acordul Noul START, privind controlul armamentuluui nuclear, care va expira în februarie 2021.</p>
      <p>Noul Tratat pentru Reducerea Armamentului Strategic (Noul START), prin care Statele Unite şi Rusia limitează numărul ogivelor nucleare, riscă să nu fie prelungit, în contextul în care Administraţia de la Washington deja a anulat Tratatul Forţelor Nucleare Intermediare (INF).</p>
      <p>"Este deja evident că, ţinând cont de timpul rămas, nu vom reuşi să elaborăm un document înlocuitor complet", a declarat Vladimir Leontiev, un oficial din cadrul Ministerului rus de Externe, citat de agenţiile de presă Interfax şi Reuters.</p>
      <p>Tratatul Noul START poate fi prelungit de comun acord, dar această perspectivă este incertă, în contextul în care Washingtonul nu pare să se grăbească în acest sens, iar Moscova susţine că are nevoie de cel puţin şase luni pentru implementarea oricărui document de prelungire, a subliniat Leontiev.</p>
      <p>Oficialul rus a argumentat că negocierile Rusiei cu Statele Unite au devenit complicate deoarece Washingtonul vrea includerea Chinei în viitorul acord.</p>
      <p>Poziţia oficială a Washingtonului este că preşedintele Donald Trump va decide în 2020 dacă acceptă ori nu prelungirea acordului Noul START. Actualul acord Noul START expiră în februarie 2021.</p>
    </article>
  </body>
</html>
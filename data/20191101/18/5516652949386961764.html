<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/424934/sto-edwlio-toy-efeteioy-kakoyrghmatwn-49xronos-egkefalos-egklhmatikhs-organwshs"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-01T18:00:02+00:00"/>
    <meta property="og:title" content="Στο εδώλιο του Εφετείου Κακουργημάτων 49χρονος «εγκέφαλος» εγκληματικής οργάνωσης"/>
    <meta property="og:description" content="Ως ο «εγκέφαλος» της εγκληματικής οργάνωσης που είχε συσταθεί για τη διακίνηση παράνομων μεταναστών στα νησιά μας, φέρεται ένας 49χρονος Τούρκος, ο οποίος συνελήφθη τον Μάιο του 2019 και θα δικαστεί την επόμενη εβδομάδα από το Τριμελές Εφετείο επί Κακουργημάτων Δωδεκανήσου."/>
  </head>
  <body>
    <article>
      <h1>Στο εδώλιο του Εφετείου Κακουργημάτων 49χρονος «εγκέφαλος» εγκληματικής οργάνωσης</h1>
      <address>
        <time datetime="2019-11-01T18:00:02+00:00">01 Nov 2019, 18:00</time>
      </address>
      <p>
        <b>Ως ο «εγκέφαλος» της εγκληματικής οργάνωσης που είχε συσταθεί για τη διακίνηση παράνομων μεταναστών στα νησιά μας, φέρεται ένας 49χρονος Τούρκος, ο οποίος συνελήφθη τον Μάιο του 2019 και θα δικαστεί την επόμενη εβδομάδα από το Τριμελές Εφετείο επί Κακουργημάτων Δωδεκανήσου.</b>
      </p>
      <p>Ο αλλοδαπός αναζητούνταν με ένταλμα σύλληψης που είχε εκδοθεί σε βάρος του από την ανακρίτρια Ρόδου το 2012 και τελικά εντοπίστηκε και συνελήφθη μόλις πριν από μερικούς μήνες και θα δικαστεί στις 7 Νοεμβρίου.</p>
      <p>Στην ίδια υπόθεση φέρονται να εμπλέκονται και άλλα άτομα, συνολικά έξι, με μόλις τα δύο από αυτά να έχουν συλληφθεί και να έχουν καταδικαστεί από τα αρμόδια δικαστήρια της περιοχής μας.</p>
      <p>Σύμφωνα με το παραπεμπτικό βούλευμα του Συμβουλίου Πλημμελειοδικών Ρόδου, τόσο ο 49χρονος Τούρκος «εγκέφαλος» του «κυκλώματος» όσο και οι δύο άλλοι συμπατριώτες του ηλικίας 33 και 34 ετών αντίστοιχα, που έχουν καταδικαστεί, κατηγορούνται για τη μεταφορά τουλάχιστον τρεις φορές, αλλοδαπών από τα τουρκικά παράλια στην περιοχή μας, ενώ η «αντίστροφη μέτρηση» για αυτούς άρχισε με τη μεταφορά 14 Σύριων στην περιοχή του Λαδικού στη Ρόδο, το Δεκέμβριο του 2012.</p>
      <p>Μάλιστα τη φορά εκείνη συνελήφθησαν και ο 33χρονος και ο 34χρονος οι οποίοι και οδηγήθηκαν στη φυλακή.</p>
      <p>Πιο συγκεκριμένα, ο εντοπισμός των συνολικά 14 αλλοδαπών από τη Συρία (6 γυναίκες, 4 παιδιά και 4 άνδρες) έγινε τους 6 Δεκεμβρίου 2012 στις 10 το πρωί από το προσωπικό του Κεντρικού Λιμεναρχείου Ρόδου, στο λιμανάκι του Άντονι Κουίν όπου και οι δύο διακινητές τους αποβίβασαν.</p>
      <p>Σύμφωνα με όσα έγιναν γνωστά, η συμφωνία για τη μεταφορά των αλλοδαπών κλείστηκε στις απέναντι ακτές και στις 6 Δεκεμβρίου 2012 τα ξημερώματα οι 14 παράνομοι μετανάστες επιβιβάστηκαν σε πολυτελές σκάφος με εξωλέμβια μηχανή, το οποίο χειριζόταν ο 34χρονος Τούρκος. Ο δεύτερος (33χρονος) είχε ήδη επιβιβαστεί σε άλλο παρόμοιο και τους πολυτελές σκάφος και προπορευόταν σε όλο το ταξίδι, ελέγχοντας έτσι για την εμφάνιση σκαφών του Λιμενικού αλλά και για να καθοδηγεί τον συμπατριώτη του.</p>
      <p>Το ταξίδι τους ολοκληρώθηκε περίπου στις 10 το πρωί, όταν τα δύο σκάφη κατέπλευσαν στο λιμανάκι του Άντονι Κουίν στο Λαδικό της Ρόδου.</p>
      <p>Εκεί-έχοντας αξιοποιήσει πληροφορίες που είχαν στη διάθεσή τους – προσωπικό του Κεντρικού Λιμεναρχείου Ρόδου αλλά και αστυνομία, περίμεναν τους μετανάστες και τους διακινητές τους, τους οποίους και συνέλαβαν.</p>
      <p><b>Οι καταδίκες των συγκατηγορουμένων</b><br/>Τον Οκτώβριο του 2013 το Τριμελές Εφετείο επί Κακουργημάτων Δωδεκανήσου έκρινε ένοχο τον 33χρονο και του επέβαλε συνολική ποινή κάθειρξης 46 ετών και χρηματικό πρόστιμο 80.000 ευρώ και στον 34χρονο επίσης Τούρκος σε 75 χρόνια κάθειρξη και χρηματικό πρόστιμο 160.000 ευρώ.</p>
      <p>Με την ίδια απόφαση το δικαστήριο είχε κρίνει η έφεση να μην έχει αναστέλλουσα δύναμη για τους δύο άνδρες, οι οποίοι ωστόσο άσκησαν έφεση και εκδικάστηκε χθες σε δευτεροβάθμιο βαθμό.</p>
      <p>Το καλοκαίρι του 2016, το Πενταμελές Εφετείο Δωδεκανήσου κάνοντας δεκτούς τους αυτοτελείς ισχυρισμούς των συνηγόρων υπεράσπισης κ.κ. Νικήτα Μπόλκα και Ιωάννη Γλύκα επέβαλε ποινή κάθειρξης 19 ετών και χρηματικό πρόστιμο 80.000 ευρώ στον 33χρονο και 36 χρόνια κάθειρξη (εκτιτέα τα 25 έτη) και 160.000 ευρώ χρηματικό πρόστιμο στον 34χρονο συγκατηγορούμενό του.</p>
    </article>
  </body>
</html>
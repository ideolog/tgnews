<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980810101.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-01T18:07:00+00:00"/>
    <meta property="og:title" content="کلاهبرداری در قالب سایت تخفیف جریمه رانندگی"/>
    <meta property="og:description" content=" به گزارش مهر، سرهنگ رامین پاشایی، اظهارداشت: افراد سود جو و کلاهبردار با طراحی صفحات جعلی در قالب اعطا تخفیف جریمه راهنمایی و رانندگی به مالکان خودرو تا سقف ۸۰ درصد قربانیان را به صفحات جعلی هدایت و پس از انجام مهندسی اجتماعی و دریافت اطلاعات کارت بانکی نسبت به برداشت غیر مجاز از حساب آنان اقدام می کردند."/>
  </head>
  <body>
    <article>
      <h1>کلاهبرداری در قالب سایت تخفیف جریمه رانندگی</h1>
      <address>
        <time datetime="2019-11-01T18:07:00+00:00">01 Nov 2019, 18:07</time>
      </address>
      <p>معاون اجتماعی پلیس فتا ناجا، از کلاهبرداری اینترنتی در قالب تخفیف جریمه رانندگی خبر داد.</p>
      <p> به گزارش مهر، سرهنگ رامین پاشایی، اظهارداشت: افراد سود جو و کلاهبردار با طراحی صفحات جعلی در قالب اعطا تخفیف جریمه راهنمایی و رانندگی به مالکان خودرو تا سقف ۸۰ درصد قربانیان را به صفحات جعلی هدایت و پس از انجام مهندسی اجتماعی و دریافت اطلاعات کارت بانکی نسبت به برداشت غیر مجاز از حساب آنان اقدام می کردند.</p>
      <p>این مقام انتظامی ادامه داد: پلیس فتا در چهارچوب ماموریت های محوله ضمن رصد دائمی فضای مجازی، اقدامات مجرمانه افراد سودجو و کلاهبردار را شناسایی و خنثی می کند.</p>
      <p>وی با اشاره شیوه این نوع کلاهبرداری، گفت: پس از هماهنگی با مرجع قضائی و نیز همکاری مجموعه پلیس فتا استان اصفهان، ضمن مسدود سازی سایت مذکور، شناسایی مجرمان در دستور کار پلیس قرار گرفت.</p>
      <p>معاون اجتماعی پلیس فتا ناجا خاطرنشان کرد: با اطلاع رسانی های صورت گرفته از سوی نیروی انتظامی و همکاری دوجانبه با رسانه ملی، آگاهی و دانش عمومی هموطنان نسبت به جرائم حوزه سایبر ارتقا مناسبی یافته ولیکن افراد سودجو و کلاهبردار با استفاده از ترفندهای مختلف مترصد کلاهبرداری از هموطنان و به خصوص کاربران فضای مجازی می باشند.</p>
      <p>سرهنگ پاشایی گفت: بایستی شهروندان نسبت به وقوع این گونه جرائم آگاه  بوده و همواره به مرجع ارسال این گونه تبلیغات و آگهی های دروغین هوشیار باشند و کلیه اخبار و نیازهای اطلاعاتی خود را صرفا از منابع معتبر خبری نظیر رسانه ملی و خبرگزاری های رسمی دنبال کرده و در صورت مشاهده موارد مشکوک، آن را از طریق سایت رسمی پلیس فتا به نشانی www. Cyber police.ir بخش گزارشات مردمی جهت پیگیری لازم منعکس کنند.</p>
    </article>
  </body>
</html>
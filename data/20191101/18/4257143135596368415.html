<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/01/nagyot-lepett-az-allatvedelemben-szlovakia"/>
    <meta property="og:site_name" content="infostart"/>
    <meta property="article:published_time" content="2019-11-01T18:34:00+00:00"/>
    <meta property="og:title" content="Nagyot lépett az állatvédelemben Szlovákia"/>
    <meta property="og:description" content="November 1-től nem szerepelhetnek vadállatok a szlovákiai cirkuszokban és más szórakoztató nyilvános rendezvényeken, és kötelezővé tették a kutyák chippezését. "/>
  </head>
  <body>
    <article>
      <h1>Nagyot lépett az állatvédelemben Szlovákia</h1>
      <address><time datetime="2019-11-01T18:34:00+00:00">01 Nov 2019, 18:34</time> by <a rel="author">Infostart</a></address>
      <h3>November 1-től nem szerepelhetnek vadállatok a szlovákiai cirkuszokban és más szórakoztató nyilvános rendezvényeken, és kötelezővé tették a kutyák chippezését. </h3>
      <p>A mezőgazdasági és vidékfejlesztési minisztérium novembertől hatályos rendelete értelmében a nézők nem láthatnak többé a porondon macskaféle nagyragadozókat, továbbá főemlősök, elefántok, vízilovak, orrszarvúk, delfinek és zsiráfok sem fognak fellépni. A nyilvános szerepeltetés mellett tilos lesz az állatok cirkuszi céló idomítása is - írta az Újszó.com.</p>
      <p>A tilalmat még 2018-ban foglalták törvénybe arra hivatkozva, hogy az állatok nem tekinthetők többé tárgynak. A jogszabály megszegése akár 20 ezer eurós büntetést is vonhat maga után.</p>
      <p>A háziállatok szerepeltetését nem tiltották be, de szigorították az idomításukra vonatkozó szabályokat, az állatok trenírozására nem használhatnak például tüzet, narkotikumokat, és nem szabad stressz alá helyezni sem az állatokat idomítás közben.</p>
      <p>A vadállatokra vonatkozó tilalmat támogatja a Sloboda Svierat nevű állatvédő szervezet is, amelynek a vadállatok cirkuszi szerepeltetésének betiltását célzó petícióját 55 ezren írták alá.</p>
      <p>Idén márciusban a bazini polgármester volt az első Európában, aki megtagadta egy cirkusz fellépését az abban szereplő állatok miatt - emlékeztet a magyar nyelvű pozsonyi hírportál.</p>
      <p>A <a href="https://parameter.sk/matol-kotelezo-kutyachip-de-mi-tortenik-akkor-ha-kedvencunk-nem-rendelkezik-vele?fbclid=IwAR1ucRglXB0fnkOVi6D3kbmpkqxJ4LuSDtkwV4PqIob574QMs1yz4L0d2W4">parameter.sk</a> pedig arról írm hogyt november 1-től minden 12 hétnél idősebb kutyának chippel kell rendelkeznie, ellenkező esetben az állatorvos nem kezelheti az állatot. Amennyiben az orvos ezt mégis megteszi, súlyos büntetést kaphat az Állami Állat-egészségügyi és Élelmiszer-felügyelettől.</p>
      <p>Szintén bírságra számíthat a tulajdonos. A büntetést az adott városnak vagy községnek kell befizetni, amely aztán biztosítja a chippelést is.</p>
      <p>
        <i>Nyitókép: Yann Coatsaliou</i>
      </p>
    </article>
  </body>
</html>
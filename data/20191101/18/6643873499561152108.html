<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/70oR0v/carlsen-i-troebbel-etter-ny-smell-et-jordskjelv-i-sjakkens-verden"/>
    <meta property="og:site_name" content="Bergens Tidende"/>
    <meta property="article:published_time" content="2019-11-01T18:19:54+00:00"/>
    <meta property="og:title" content="Carlsen i kjempetrøbbel: – Et jordskjelv i sjakkverden"/>
    <meta property="og:description" content="Magnus Carlsen tapte fredagens første parti. Nå trenger han en enorm snuoperasjon for å ta VM-gull på hjemmebane."/>
  </head>
  <body>
    <article>
      <h1>Carlsen i kjempetrøbbel: – Et jordskjelv i sjakkverden</h1>
      <h2>Magnus Carlsen tapte fredagens første parti. Nå trenger han en enorm snuoperasjon for å ta VM-gull på hjemmebane.</h2>
      <address><time datetime="2019-11-01T18:19:54+00:00">01 Nov 2019, 18:19</time> by <a rel="author">Sondre Moen Myhre</a></address>
      <p>
        <i>Saken oppdateres.</i>
      </p>
      <p>
        <b>Magnus Carlsen – Wesley So 1,5 – 7,5</b>
      </p>
      <p><b>HØVIKODDEN: </b>– Det er sifre som vi aldri kunne forestilt oss på forhånd, mente NRK-ekspert Torstein Bae.</p>
      <p>For Carlsen var enorm favoritt før VM-finalen i fischersjakk startet mot Wesley So. Men etter kun tre partier er det den filippinsk-fødte amerikaneren So som har én hånd på gullet.</p>
      <p>– Sensasjonelt. Vi må si det, la eksperten til.</p>
      <p>So var naturligvis svært fornøyd etter seieren. Nå øyner han VM-tittelen.</p>
      <p>– Selvfølgelig er jeg veldig fornøyd. Det var uforventet, sa So til NRK.</p>
      <p>Carlsen tapte også det siste partiet på torsdag, og ligger nå hele seks poeng bak. Den første som når 12,5 poeng vinner gullet.</p>
      <p>– Da snakker vi om et jordskjelv i sjakkens verden, hvis So tar en ny seier og leder 7,5-1,5. Da er Magnus helt avhengig av å vinne det siste partiet for å knappe innpå, sa Bae underveis i fredagens første parti.</p>
      <ul>
        <li>
          <b>LEST DENNE? </b>
          <a href="https://www.bt.no/sport/i/e8Rapa/carlsen-motstanderen-hater-aa-memorere-trekk-bruker-wikipedia-til-aa-fo">
            <b>Carlsen-motstanderen hater å memorere trekk, bruker Wikipedia til å forberede seg og frykter for sjakkens fremtid</b>
          </a>
        </li>
      </ul>
      <h3>Carlsen-leiren har fortsatt troen</h3>
      <p>Selv om Carlsen har kommet skjevt ut i VM-finalen, øyner man seiersmuligheter. Espen Agdestein, Carlsens manager, mener det fortsatt er sannsynlig med norsk triumf.</p>
      <p>– Han (Carlsen) har en tendens til å lande på beina, selv om han er under hardt press. Han har veldig lyst til å vinne dette her. Det er fortsatt mange poeng som So skal ha. Snur det litt, kan det fort snu veldig. Jeg er fortsatt optimist, sa han like etter Carlsens tap.</p>
      <p>Likevel erkjenner Agdestein at So har overrasket ham.</p>
      <p>– So har spilt utrolig godt, det må jeg si. Når han fikk fordelen i partiet var han dødelig presis hele veien. Som regel hjelper det ikke å slå Magnus én gang. Du må gjøre det gang på gang. Men So har vært imponerende så langt, forteller Agdestein.</p>
      <p>Han får støtte fra Aftenpostens sjakkspaltist Atle Grønn. Han tror amerikanerens storspill frustrerer Carlsen, men mener nordmannen har flere strenger å spille på.</p>
      <p>– Vinner Magnus neste parti vil jeg si han er favoritt. Det er det som avgjør alt. Taper han neste er håpet syltynt, sier eksperten.</p>
      <figure>
        <img src="https://images.sacdn.no/v2/images/0dffc9d5-8692-4613-9fc6-fe4b16c58786?fit=crop&amp;h=1267&amp;w=1900&amp;s=b3a06b9480698cc7fc29c82c786a41f4fdb11e0a"/>
        <figcaption>Espen Agdestein har på ingen måte gitt opp VM-seieren.<cite>Pontus Höök / NTB scanpix</cite></figcaption>
      </figure>
      <h3>Nytt tabbetrekk</h3>
      <p>I torsdagens tap spilte de to VM-finalistene det som ble beskrevet som perfekt sjakk frem til trekk 35. <a href="https://www.bt.no/sport/i/MRX6Q5/carlsen-begeistret-ekspertene-saa-kom-den-fatale-tabben-som-oedela-alt">Da kom den avgjørende tabben fra Carlsen.</a></p>
      <p>I fredagens parti var det derimot allerede trøbbel fra start. Men litt etter litt, kjempet Carlsen seg inn i partiet.</p>
      <p>Denne gangen holdt det til det 37. trekket. Da spilte Carlsen sin hest til D4 og sjakkcomputerne gjorde store utslag.</p>
      <p>– Dette ser ut som en stor tabbe av Magnus Carlsen, konstaterte Bae.</p>
      <p>For So gjaldt det derimot å finne det ene trekket som fortsatt ga en stor fordel.</p>
      <ul>
        <li>
          <b>LES OGSÅ: </b>
          <a href="https://www.bt.no/sport/i/zGz50K/carlsen-i-nytt-vm-slik-fungerer-fischer-sjakk">
            <b>Carlsen i nytt VM: Slik fungerer Fischer-sjakk</b>
          </a>
        </li>
      </ul>
      <figure>
        <img src="https://images.sacdn.no/v2/images/ddaf8b1d-2c92-40a2-9c7b-a7c4ea766ca3?fit=crop&amp;h=1290&amp;w=1900&amp;s=92f71455b42aac0a25811de08f77d67c8e30521d"/>
        <figcaption>Amerikaneren Wesley So har storspilt i VM-finalen i fischersjakk.<cite>Berit Roald</cite></figcaption>
      </figure>
      <h3>Hyllet Carlsens motstander</h3>
      <p>Så havnet begge spillerne i tidsnød da de nærmet seg det 40. trekket som gir femten minutter ekstra tid.</p>
      <p>So fant ikke de mest nøyaktige trekkene, mens Carlsen på sin side gjorde et nytt trekk som ga So ytterligere fordel.</p>
      <p>Bae mente So spilte på en helt unik måte. Han kan ikke huske at andre konkurrenter har spilt med samme ro mot Carlsen.</p>
      <p>– Jeg synes Wesley So er iskald. Han spiller så raskt i denne situasjonen. Han må vite at han er uhyre nære en ny seier. Likevel bruker han bare sekunder. Hvilken annen spiller, i kamp med Magnus, ville klare å gjøre det? De ville nølt, de ville tenkt, de ville ikke klart dette presset. Men Wesley So ser rett og slett fryktinngytende ut, fortalte Bae.</p>
      <ol>
        <li>
          <a href="https://www.bt.no/tag/Sjakk">Sjakk</a>
        </li>
        <li>
          <a href="https://www.bt.no/tag/Magnus_Carlsen">Magnus Carlsen</a>
        </li>
      </ol>
    </article>
  </body>
</html>
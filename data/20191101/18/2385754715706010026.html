<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/595314/pilotiki-efarmogi-programmatos-stem-se-ennea-dimotika-pagkypria"/>
    <meta property="og:site_name" content="SIGMALIVE"/>
    <meta property="article:published_time" content="2019-11-01T18:11:00+00:00"/>
    <meta property="og:title" content="Πιλοτική εφαρμογή προγράμματος STEM σε εννέα δημοτικά παγκύπρια"/>
    <meta property="og:description" content="Την πιλοτική εφαρμογή του προγράμματος STEM, το οποίο αφορά την επιστήμη, την τεχνολογία, την μηχανική και τα μαθηματικά, σε εννέα δημοτικά σχολεία ανά το..."/>
  </head>
  <body>
    <article>
      <h1>Πιλοτική εφαρμογή προγράμματος STEM σε εννέα δημοτικά παγκύπρια</h1>
      <address><time datetime="2019-11-01T18:11:00+00:00">01 Nov 2019, 18:11</time> by <a rel="author">sigmalive</a></address>
      <p>Την πιλοτική εφαρμογή του προγράμματος STEM, το οποίο αφορά την επιστήμη, την τεχνολογία, την μηχανική και τα μαθηματικά, σε εννέα δημοτικά σχολεία ανά το παγκύπριο, ανακοίνωσε ο Υπουργός Παιδείας, Πολιτισμού, Αθλητισμού και Νεολαίας, Κώστας Χαμπιαούρης.</p>
      <p>Σύμφωνα με ανακοίνωση του Υπουργείου, την οποία μεταδίδει το ΓΤΠ, ο κ. Χαμπιαούρης μιλούσε κατά την διάρκεια συνέντευξης Τύπου για την παρουσίαση του προγράμματος, στην οποία χαιρετισμό απηύθυνε και η Υπουργός Μεταφορών, Επικοινωνιών και Έργων, Βασιλική Αναστασιάδου.</p>
      <p>«O όρος STEM, ο οποίος αποτελεί ακρωνύμιο των όρων Science, Technology, Engineering και Mathematics, δηλώνει την εκπαιδευτική πολιτική και κατεύθυνση, η οποία προάγει μία ολοκληρωμένη διεπιστημονική προσέγγιση της μαθησιακής διαδικασίας, με την εμπλοκή των παιδιών σε δραστηριότητες που τους παρέχουν ευκαιρίες να αξιοποιούν γνώσεις, έννοιες, διαδικασίες και πρακτικές από τα γνωστικά πεδία των Φυσικών Επιστημών, της Τεχνολογίας, της Μηχανικής και των Μαθηματικών, για να αντιμετωπίζουν καταστάσεις και ζητήματα που σχετίζονται με τον κόσμο της καθημερινής ζωής», ανέφερε ο Υπουργός.</p>
      <p>Συγκεκριμένα, εξήγησε, «μέσα από κατάλληλα δομημένους σχεδιασμούς, το διδακτικό μοντέλο STEM δραστηριοποιεί τους μαθητές και τις μαθήτριες στην εκτέλεση projects, τα οποία τους παρωθούν να αναζητήσουν, να σχεδιάσουν, να επεξεργαστούν και να προτείνουν καινοτόμες λύσεις σε διάφορα ζητήματα της καθημερινής εμπειρίας, σ’ ένα πλαίσιο συνύπαρξης και συνέργειας των τεσσάρων γνωστικών αντικειμένων».</p>
      <p>Ο Υπουργός Παιδείας είπε επίσης ότι σε απόλυτη συνάφεια με τις σύγχρονες διεθνείς τάσεις, το Υπουργείο τον Νοέμβριο του 2018 προχώρησε στον διορισμό της «Επιτροπής  για τον σχεδιασμό σχολείου STEM, στο πλαίσιο του υφιστάμενου εκπαιδευτικού συστήματος».</p>
      <p>Με βάση τις εισηγήσεις της συγκεκριμένης Επιτροπής, σχεδιάστηκε, θεσμοθετήθηκε και υλοποιείται κατά τη φετινή σχολική χρονιά η πιλοτική εφαρμογή Προγράμματος STEM, σε εννέα σχολεία Δημοτικής Εκπαίδευσης, σε όλες τις επαρχίες», πρόσθεσε.</p>
      <p>Ανέφερε, ακόμα, ότι στο πλαίσιο αυτό, έχει αναπτυχθεί το κατάλληλο διδακτικό υλικό, το οποίο σε συνδυασμό με τον απαραίτητο εξοπλισμό, θα διασφαλίσει την εμπλοκή των παιδιών στον δημιουργικό και επιδέξιο σχεδιασμό διερευνητικών διεργασιών, με έμφαση στον συλλογισμό, τον αναστοχασμό, την κριτική σκέψη, τη συνεργασία και τη στρατηγική χρήση της τεχνολογίας.</p>
      <p>Παράλληλα, στη Μέση Γενική Εκπαίδευση προγραμματίζεται και σχεδιάζεται η λειτουργία Σχολείων STEM,  κατά την επόμενη σχολική χρονιά 2020-2021, είπε.</p>
      <p>Στον δικό της χαιρετισμό, η Υπουργός Μεταφορών ανέφερε ότι ως Υπουργείο «αντιλαμβανόμαστε ότι η ανάπτυξη των ψηφιακών δεξιοτήτων των πολιτών αλλά και η αύξηση του ποσοστού αποφοίτων και επαγγελματιών STEM αποτελούν κρίσιμες παραμέτρους για την κατάλληλη και επαρκή προετοιμασία της κοινωνίας στην αξιοποίηση των ευκαιριών που προσφέρουν οι νέες τεχνολογίες, αλλά και απαραίτητη προϋπόθεση για τον επιτυχή ψηφιακό μετασχηματισμό της Κύπρου».</p>
      <p>Σε αυτό το πλαίσιο, επεσήμανε, το ΥΜΕΕ χρηματοδοτεί σειρά δράσεων για την απόκτηση ή/και βελτίωση των ψηφιακών δεξιοτήτων των πολιτών, μεταξύ των οποίων, πρόσθεσε, είναι και η χρηματοδότηση μέρους της πιλοτικής εφαρμογής του Προγράμματος STEM σε εννέα σχολεία Δημοτικής Εκπαίδευσης.</p>
      <p>Είναι προφανές, κατέληξε η κ. Αναστασιάδου, ότι «οι ψηφιακές δεξιότητες αποτελούν μια από τις σημαντικότερες παραμέτρους για τον επιτυχή ψηφιακό μετασχηματισμό ενός κράτους». Για τον λόγο αυτό, πρόσθεσε, ως ΥΜΕΕ στηρίζουμε το πρόγραμμα STEM στην Δημοτική Εκπαίδευση.</p>
      <p>Ο Καθηγητής στο Τμήμα Επιστημών της Αγωγής του Πανεπιστημίου Κύπρου και Πρόεδρος της Επιτροπής για τη δημιουργία Σχολείων STEM, Ζαχαρίας Ζαχαρία, αναφέρθηκε σε παραδείγματα διδακτικών μοντέλων εφαρμογής προγραμμάτων STEM και τα διασύνδεσε με τις σχετικές διδακτικές προσεγγίσεις.</p>
      <p>Παρουσίασε τα πλεονεκτήματα από την εφαρμογή των προγραμμάτων αυτών, δίνοντας έμφαση στη συμβολή τους στην ανάπτυξη δεξιοτήτων του 21ου αιώνα.</p>
      <p>Σε δική του παρουσίαση, ο Επιθεωρητής Δημοτικής Εκπαίδευσης στις Φυσικές Επιστήμες, Μάριος Χαραλάμπους, αναφέρθηκε εκτενώς στις λεπτομέρειες της πιλοτικής εφαρμογής του προγράμματος.</p>
    </article>
  </body>
</html>
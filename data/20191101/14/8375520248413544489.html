<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/do-zimi-v-ukrajini-provedut-audit-usih-spirtovih-zavodiv--637048.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T14:48:28+00:00"/>
    <meta property="og:title" content="До 1 грудня в Україні проведуть аудит усіх спиртових заводів"/>
    <meta property="og:description" content="В уряді заявили: всі заводи не зможуть виробляти харчовий спирт"/>
  </head>
  <body>
    <article>
      <h1>До 1 грудня в Україні проведуть аудит усіх спиртових заводів</h1>
      <address>
        <time datetime="2019-11-01T14:48:28+00:00">01 Nov 2019, 14:48</time>
      </address>
      <h4>В уряді заявили: всі заводи не зможуть виробляти харчовий спирт</h4>
      <p>Аудит спиртових заводів в Україні буде проведено до 1 грудня 2019 року.</p>
      <p>Про це сказав заступник міністра розвитку економіки, торгівлі та сільського господарства України Тарас Висоцький під час робочої наради з питань розвитку спиртової галузі України, що відбулася у Тернополі за участі президента Зеленського.</p>
      <p>«Має бути проведений аудит протягом місяця всіх заводів (спиртових — ред.) до 1 грудня. Ми розуміємо, що наразі всі 80 заводів не зможуть виробляти харчовий спирт. З об’єктивних причин - частина з них застаріла фізично , частина - морально. І, роблячи аудит, ми розуміємо, що тут є інші перспективні галузі», - заявив Висоцький.</p>
      <p>За його словами, потрібно вибрати ті заводи, які ще зможуть працювати за профілем.</p>
      <p>«Треба вибрати ті заводи - за нашими оцінками, це близько третини, - які можуть бути ефективними з точки зору виробництва харчового спирту. Де потрібно - доінвестувати або просто сфокусуватися, аби вони далі працювали. Другий блок — біоетанол. Фактично він в Україні вже виробляється, але не масово, і ми розуміємо, що це нормальна міжнародна практика. Близько третини заводів могли б легко переорієнтуватися на біоетанол», - наголосив заступник міністра.</p>
      <p>Він додав, що поданий президентом законопроєкт, який «вбиває» державну монополію на виробництво спирту, відкриває можливість для таких змін.</p>
      <p>Третя частина підприємств, на думку посадовця, - це морально застарілі виробництва.</p>
      <p>«Але там (на підприємствах - ред.) є під’їзні колії, повертаємося до відвантаження зерна залізницею, там є інші можливості - десь можна побудувати елеватор, десь можна використати (наявні потужності - ред.) для інший цілей. Вже прийнятий Верховною Радою закон виключає ці заводи із списку заборонених на приватизацію, саме він і дозволить ці майданчики використати. Треба дати їм можливість нового дихання, дати інвестору можливість прийти, викупити, інвестувати, щоб вони і далі працювали», - підсумував Висоцький.</p>
      <p>Верховна Рада України 2 жовтня ухвалила закон, який скасовує перелік об'єктів державної власності, що не підлягають приватизації.</p>
      <p>Міністр економіки, торгівлі та сільського господарства Тимофій Милованов 10 жовтня заявив, що ДП «Укрспирт» буде передане на приватизацію.</p>
      <p>Президент України Володимир Зеленський 23 жовтня подав до Верховної Ради законопроєкт «Про внесення змін до закону України «Про державне регулювання виробництва і обігу спирту етилового, коньячного і плодового, алкогольних напоїв, тютюнових виробів та пального» щодо лібералізації діяльності у сфері виробництва та обігу спирту етилового.</p>
      <p>Також Кабінет міністрів України <a href="https://glavcom.ua/news/uryad-zminiv-kerivnikiv-ukrspirtu-ta-derzhprodspozhivsluzhbi-634814.html">змінив керівників «Укрспирту»</a> та Держпродспоживслужби.</p>
      <blockquote><b> Читайте також: <br/></b><br/>   •  <b><a href="https://glavcom.ua/publications/privatizaciya-istoriya-velikoji-komerciji-635796.html">Приватизація: історія великої комерції<br/></a></b>   •  <b><a href="https://glavcom.ua/economics/finances/zelenskiy-i-spirt-navishcho-prezident-posyagnuv-na-derzhavnu-monopoliyu-635124.html">Зеленський і спирт. Навіщо президент посягнув на державну монополію</a></b></blockquote>
      <footer>Джерело: <a href="http://www.ukrinform.ua/">Укрінформ</a></footer>
      <related>
        <a href="https://glavcom.ua/news/zelenskiy-pribuv-do-ternopolya-na-spirtovu-naradu-video-636969.html"/>
        <a href="https://glavcom.ua/economics/finances/minekonomiki-zatverdilo-etapi-privatizaciji-800-pidprijemstv-633969.html"/>
        <a href="https://glavcom.ua/news/zelenskiy-zbirajetsya-vbiti-ta-rozchlenuvati-vsi-monopoliji-ustenko-620729.html"/>
      </related>
    </article>
  </body>
</html>
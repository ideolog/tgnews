<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/195902/proanakritiki-anarmodios-dilonei-o-proedros-tis-voylis-stin-exairesi-polaki-tzanakopoyloy"/>
    <meta property="og:site_name" content="CNN.gr"/>
    <meta property="article:published_time" content="2019-11-01T14:34:30+00:00"/>
    <meta property="og:title" content="Προανακριτική: Αναρμόδιος δηλώνει ο Πρόεδρος της Βουλής στην εξαίρεση Πολάκη - Τζανακόπουλου"/>
    <meta property="og:description" content="Αναρμοδιότητα δηλώνει ο Πρόεδρος της Βουλής Κώστας Τασούλας ως προς την εξαίρεση των κ.κ. Παύλου Πολάκη και Δημήτρη Τζανακόπουλου από την Προανακριτική..."/>
  </head>
  <body>
    <article>
      <h1>Προανακριτική: Αναρμόδιος δηλώνει ο Πρόεδρος της Βουλής στην εξαίρεση Πολάκη - Τζανακόπουλου</h1>
      <h2>Αναρμοδιότητα δηλώνει ο Πρόεδρος της Βουλής Κώστας Τασούλας ως προς την εξαίρεση των κ.κ. Παύλου Πολάκη και Δημήτρη Τζανακόπουλου από την Προανακριτική Επιτροπή που διερευνά τυχόν ποινικές ευθύνες του Δημήτρη Παπαγγελόπουλου στην υπόθεση της Novartis και με δεύτερη επιστολή του προς τον Αλέξη Τσίπρα ζητά να ορίσει τους αντικαταστάτες των δύο βουλευτών. </h2>
      <figure>
        <img src="https://cdn.cnngreece.gr/media/com_news/users/620/olga-panagiotidou-avatar.jpg"/>
      </figure>
      <p>Όλγα Παναγιωτίδου, CNN Greece 16:34 , 01 November 2019</p>
      <p>Στην έγγραφη απάντησή του στην επιστολή του <b>Αλέξη Τσίπρα</b>, ο Κώστας Τασούλας αναγνωρίζει ότι πρόκειται για μια δύσκολη υπόθεση και ζητά τη «συμπαράσταση όλων με βάση τις νόμιμες διαδικασίες και την ευταξία, που σε καμία περίπτωση δεν δικαιούμαστε να αφήσουμε ανυπεράσπιστες και προς τούτο προσβλέπω και στη δική σας συμβολή».</p>
      <p>Σύμφωνα με τον Πρόεδρο της Βουλής η <b>Προανακριτική</b> <b>Επιτροπή</b> «οφείλει να μεριμνά για τη νομιμότητα των ενεργειών της διασφαλίζοντας και το ότι ενεργεί υπό νόμιμη σύνθεση ως προϋπόθεση της νομιμότητας κάθε περαιτέρω ενέργειας της».</p>
      <p>Διερωτάται δε, σε τι παραβιάστηκε η <b>απόφαση</b> της Ολομέλειας από την εξαίρεση των Παύλου Πολάκη και Δημήτρη Τζανακόπουλου και θυμίζει ότι η Βουλή αποφάσισε για τη συγκρότηση της <b>Προανακριτικής</b> <b>Επιτροπής</b> και όχι για τη σύνθεσή της.</p>
      <p>«Η Επιτροπή έχει όλες τις αρμοδιότητες του <b>εισαγγελέα Πρωτοδικών</b>. Οι βουλευτές δεν λειτουργούν ως πολιτικό σώμα, αλλά ως δικαστικό», επισημαίνει ο Πρόεδρος της Βουλής και συμπληρώνει ότι «τα μέλη της Επιτροπής δεν ορίστηκαν από την <b>Ολομέλεια</b> όπως γράφετε, αλλά μετά την απόφασή μου κι έπειτα από τις υποδείξεις των Κοινοβουλευτικών Ομάδων.</p>
      <p> </p>
      <p> </p>
      <figure>
        <img src="https://cdn.cnngreece.gr/images/news/2019/11/01/tasoulas_1.JPG"/>
      </figure>
      <figure>
        <img src="https://cdn.cnngreece.gr/images/news/2019/11/01/tasoulas_2.JPG"/>
      </figure>
      <p>
        <b>
          <a href="https://www.cnn.gr/images/news/2019/11/01/proedros_tis_voulis.pdf">Μπορείτε να δείτε την επιστολή και εδώ </a>
        </b>
      </p>
      <h3>Η επιστολή Τσίπρα</h3>
      <p>Στην επιστολή του, ο πρόεδρος της <b>αξιωματικής</b> <b>αντιπολίτευσης</b> χαρακτήρισε «παράνομη» την απόφαση εξαίρεσης του Παύλου Πολάκη και του Δημήτρη Τζανακόπουλου από την προανακριτική επιτροή για την υπόθεση Παπαγγελόπουλου.</p>
      <p>Ο Αλέξης Τσίπρας τον κάλεσε, μάλιστα, να μεριμνήσει για ην αποκατάσταση της κοινοβουλευτικής τάξης.</p>
      <h3>Ολόκληρη η επιστολή του Αλέξη Τσίπρα </h3>
      <p>«Αγαπητέ κύριε Πρόεδρε,</p>
      <p>Στις 29 Οκτωβρίου 2019 η Ειδική Κοινοβουλευτική Επιτροπή για τη διενέργεια προκαταρκτικής εξέτασης αποφάσισε κατά πλειοψηφία την "εξαίρεση" των μελών της, βουλευτών της Κ.Ο. του ΣΥΡΙΖΑ, Παύλου Πολάκη και Δημήτρη Τζανακόπουλου.</p>
      <p>Η επιτροπή συγκροτήθηκε από την Ολομέλεια της Βουλής, με την απόφαση της 19ης Οκτωβρίου 2019, με την οποία ορίστηκαν κατά τρόπο δεσμευτικό τα μέλη της, μεταξύ των οποίων και οι βουλευτές Πολάκης και Τζανακόπουλος, με τη νόμιμη διαδικασία που προβλέπει ο Κανονισμός. Η απόφαση που έλαβε η επιτροπή για την "εξαίρεση" μελών της είναι, ως εκ τούτου, ευθέως παράνομη και διασαλεύει την κοινοβουλευτική τάξη, καθότι παραβιάζει απόφαση της Ολομέλειας της Βουλής.</p>
      <p>Ανήκει εκ του Κανονισμού στην ευθύνη σας να διασφαλίζετε την τήρηση και εφαρμογή των αποφάσεων της Βουλής και να μεριμνάτε ώστε οι επιτροπές που συγκροτεί η Βουλή να μην ενεργούν καθ’ υπέρβαση της εξουσίας που η Βουλή τους απονέμει.</p>
      <p>Η επίκληση παλαιότερης γνωμοδότησης του Επιστημονικού Συμβουλίου της Βουλής, που επικαλείται την αυτονόητη ισχύ της αρχής της μεροληψίας κατά τη συγκρότηση των κοινοβουλευτικών επιτροπών, είναι εμφανώς προσχηματική και σε κάθε περίπτωση παντελώς αβάσιμη, δεδομένου ότι μόνο το αποφασίζον όργανο, η Ολομέλεια της Βουλής, θα μπορούσε να εξετάσει σχετικό ζήτημα πριν λάβει την απόφασή της για συγκρότηση της επιτροπής.</p>
      <p>Η απόφαση της Ολομέλειας με την οποία συγκροτήθηκε η επιτροπή εμπεριέχει και την απόφανση της Βουλής περί της ορθής συγκρότησης της. Μετά απ’ αυτήν, η χωρίς τη συναίνεση των βουλευτών μελών της εξαίρεση, κατ’ ουσίαν έκπτωσή τους, απ’ αυτή συνιστά βάναυση στέρηση κοινοβουλευτικών δικαιωμάτων των ίδιων των βουλευτών και του προέδρου της κοινοβουλευτικής ομάδας στην οποίαν ανήκουν, για τα οποία δικαιώματα (συμμετοχής σε επιτροπής και υπόδειξης των μελών τους) ούτε ο Κανονισμός της Βουλής ούτε το Σύνταγμα προβλέπουν ή επιτρέπουν οποιονδήποτε περιορισμό του είδους που η επιτροπή επέβαλε με την απόφαση "εξαίρεσης".</p>
      <p>Με την απόφαση της πλειοψηφίας της ως άνω Επιτροπής υπάρχει εξάλλου κίνδυνος να δημιουργηθεί ένα ιδιαίτερα αποδιοργανωτικό και εν γένει βλαπτικό για τη λειτουργία των Επιτροπών της Βουλής νομολογιακό προηγούμενο, δυνάμει του οποίου η εκάστοτε πλειοψηφία θα μπορούσε να καταστρατηγεί τα δικαιώματα της μειοψηφίας και του προέδρου κάθε κοινοβουλευτικής ομάδας.</p>
      <p>Δημιουργεί δε ιδιαίτερη ανησυχία το γεγονός ότι οι Επιτροπές που αναλαμβάνουν να φέρουν εις πέρας το ιδιαίτερα σημαντικό έργο της προκαταρκτικής εξέτασης για ορισμένη υπόθεση μετά από μια τέτοια απόφαση θα μπορούσαν να οδηγούνται σε μη νόμιμη λειτουργία που θα μπορούσε στο μέλλον να οδηγήσει σε δικονομικές ακυρότητες μετά από έλεγχο των δικαστηρίων για την τήρηση των κανόνων που αφορούν τη λειτουργία της Επιτροπής, οδηγώντας στην απώλεια κρίσιμου διαδικαστικά χρόνου και κρίσιμων στοιχείων.</p>
      <p>Κύριε Πρόεδρε,</p>
      <p>Προσβλέποντας στην αρμοδιότητά σας, δυνάμει του άρθρου 11 παρ. 2 του Κανονισμού της Βουλής, και εκτιμώντας ότι ως Πρόεδρος της Βουλής των Ελλήνων διαισθάνεστε την ευθύνη να λειτουργήσετε ως Πρόεδρος όχι μόνο της πλειοψηφίας, αλλά όλης της Εθνικής Αντιπροσωπείας, σας καλώ να μεριμνήσετε για την άμεση αποκατάσταση της κοινοβουλευτικής τάξης και την εφαρμογή της απόφασης της Ολομέλειας της Βουλής.</p>
      <p>Με εκτίμηση</p>
      <p>Ο Αρχηγός της Αξιωματικής Αντιπολίτευσης».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196085/xaritsis-gia-novartis-katarreei-i-theoria-peri-skeyorias-me-tis-teleytaies-apokalypseis">Χαρίτσης για Novartis: Καταρρέει η θεωρία περί σκευωρίας με τις τελευταίες αποκαλύψεις</a>
        </li>
        <li>
          <a href="https://www.cnn.gr/news/ellada/story/196038/nees-apokalypseis-gia-tin-ypothesi-novartis-eggrafo-ntokoymento-gia-toys-prostateyomenoys-martyres">Νέες αποκαλύψεις για την υπόθεση Novartis: Έγγραφο - ντοκουμέντο για τους προστατευόμενους μάρτυρες</a>
        </li>
        <li>
          <a href="https://www.cnn.gr/news/politiki/story/196031/nea-dimoskopisi-anoigei-i-psalida-metaxy-nd-kai-syriza-poios-kerdizei-tin-kentroaristera">Νέα δημοσκόπηση: Ανοίγει η «ψαλίδα» μεταξύ ΝΔ και ΣΥΡΙΖΑ - Ποιος «κερδίζει» την Κεντροαριστερά</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/1096/kostas-tasoylas">ΚΩΣΤΑΣ ΤΑΣΟΥΛΑΣ</a>
        </li>
        <li>
          <a href="https://www.cnn.gr/eidhseis/tag/5/tsipras">ΑΛΕΞΗΣ ΤΣΙΠΡΑΣ</a>
        </li>
        <li>
          <a href="https://www.cnn.gr/eidhseis/tag/20413/paylos-polakhs">ΠΑΥΛΟΣ ΠΟΛΑΚΗΣ</a>
        </li>
        <li>
          <a href="https://www.cnn.gr/eidhseis/tag/26199/dhmhtrhs-tzanakopoylos">ΔΗΜΗΤΡΗΣ ΤΖΑΝΑΚΟΠΟΥΛΟΣ</a>
        </li>
        <li>
          <a href="https://www.cnn.gr/eidhseis/tag/24153/novartis">NOVARTIS</a>
        </li>
        <li>
          <a href="https://www.cnn.gr/eidhseis/tag/5528/dimitris-papaggelopoylos">ΔΗΜΗΤΡΗΣ ΠΑΠΑΓΓΕΛΟΠΟΥΛΟΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/03/196071/snapshot/2721168.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/03/196081/snapshot/1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/02/195971/snapshot/2741950.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/03/196065/snapshot/2697331.jpg"/>
      </figure>
    </article>
  </body>
</html>
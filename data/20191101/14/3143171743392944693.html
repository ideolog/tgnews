<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/nasce-la-consulta-giovanile-villafranchese-si-punta-al-territorio.html"/>
    <meta property="og:site_name" content="Tempostretto"/>
    <meta property="article:published_time" content="2019-11-01T14:18:34+00:00"/>
    <meta property="og:title" content="Nasce la consulta giovanile Villafranchese. Si punta al territorio"/>
    <meta property="og:description" content="Lo scorso lunedì la presentazione ufficiale della consulta giovanile di Villafranca Tirrena. A guidarla sarà il presidente Gabriele Maimone."/>
  </head>
  <body>
    <article>
      <h1>Nasce la consulta giovanile Villafranchese. Si punta al territorio</h1>
      <address><time datetime="2019-11-01T14:18:34+00:00">01 Nov 2019, 14:18</time> by <a rel="author" href="https://www.tempostretto.it/author/salvatore-di-trapani" target="_blank">Salvatore Di Trapani</a></address>
      <p>
        <i>Lo scorso lunedì la presentazione ufficiale della consulta giovanile di Villafranca Tirrena. A guidarla sarà il presidente Gabriele Maimone.</i>
      </p>
      <p>Partecipazione attiva dei giovani e attenzione per il territorio. Questi gli obiettivi principali della nuova <b>consulta giovanile </b>di <b>Villafranca Tirrena</b>. Lunedì 28 ottobre la presentazione ufficiale, che farà da apripista alla campagna di informazione e sensibilizzazione per far conoscere il nuovo organi ai giovani dai 18 ai 35 anni.</p>
      <h3>Un ricco programma</h3>
      <p>A guidare la consulta sarà il presidente <b>Gabriele Maimone</b>, coadiuvato dal comitato esecutivo composto da <b>Giovanni Alizzi, Antonino Mangano e Carmelo Ramuglia</b>. Tanti i temi principali presenti nel programma della consulta, si spazierà infatti dai temi della salute e del benessere, ai temi dell’ambiente e della cultura. Spazio anche alle attività sportive e al volontariato, al turismo e allo spettacolo.</p>
      <p><i>«I giovani sono risorse inestimabili per far ripartire la Sicilia, sempre più vittima dello spopolamento, di perdita di competenze preziosissime</i> –ha dichiarato Maimone- <i>Per questo motivo la consulta si farà carico del compito di intermediaria tra i ragazzi e le ragazze e la politica comunale, al fine di valorizzare i progetti e attuare le idee di tutti i giovani che vorranno partecipare attivamente al nostro fianco a una “ventata di cambiamento” e di impegno nel collaborare per costruire un futuro per le nuove generazioni»</i>.</p>
      <h3>Si punta a fare rete con le consulte</h3>
      <p>Già pronta a fare rete, la consulta punta a inserirsi nel circuito della <b>Rete Regionale delle Consulte Giovanili</b>, da poco divenuto realtà e il cui scopo principale è proprio quello di realizzare una proficua collaborazione con tutte le consulte del territorio.</p>
      <p><i>«Sono felice per l’entusiasmo che, ne sono convinto, animerà la Consulta</i> –ha dichiarato il sindaco di Villafranca Tirrena, Matteo De Marco- <i>Adesso l’obiettivo è mettere a frutto quest’entusiasmo tramite impegno e costanza nelle attività da sviluppare in sinergia con l’amministrazione»</i>.</p>
    </article>
  </body>
</html>
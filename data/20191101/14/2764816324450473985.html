<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/google-fitbit-akvizice"/>
    <meta property="og:site_name" content="Cnews.cz"/>
    <meta property="article:published_time" content="2019-11-01T14:20:14+00:00"/>
    <meta property="og:title" content="Google to s hodinkami myslí vážně. Kupuje Fitbit (aktualizováno)"/>
    <meta property="og:description" content="Google oznámil akvizici Fitbitu. Chce posílit v oblasti nositelné elektroniky a intezivně zlepšovat platformu Wear OS."/>
  </head>
  <body>
    <article>
      <h1>Google to s hodinkami myslí vážně. Kupuje Fitbit (aktualizováno)</h1>
      <address><time datetime="2019-11-01T14:20:14+00:00">01 Nov 2019, 14:20</time> by <a rel="author" href="https://www.cnews.cz/lide/vaclavik/" target="_blank">Lukáš Václavík</a></address>
      <slideshow>
        <figure>
          <a href="https://www.cnews.cz/google-fitbit-akvizice-spekulace/galerie-177252-1">
            <img src="https://www.cnews.cz/wp-content/uploads/2019/10/fitbit-versa-2-02.jpg"/>
          </a>
        </figure>
        <figure>
          <a href="https://www.cnews.cz/google-fitbit-akvizice-spekulace/galerie-177252-2">
            <img src="https://www.cnews.cz/wp-content/uploads/2019/10/fitbit-versa-2-01.jpg"/>
          </a>
        </figure>
        <figure>
          <a href="https://www.cnews.cz/google-fitbit-akvizice-spekulace/galerie-177252-3">
            <img src="https://www.cnews.cz/wp-content/uploads/2019/10/fitbit-versa-2-03.jpg"/>
          </a>
        </figure>
        <figure>
          <a href="https://www.cnews.cz/google-fitbit-akvizice-spekulace/galerie-177252-4">
            <img src="https://www.cnews.cz/wp-content/uploads/2019/10/fitbit-versa-2-04.jpg"/>
          </a>
        </figure>
      </slideshow>
      <p>
        <a href="https://www.cnews.cz/google-fitbit-akvizice-spekulace/galerie-177252-1">VŠECHNY FOTOGRAFIE</a>
      </p>
      <h3>Aktualizováno 1. 10. 2019</h3>
      <p>Tak už je to oficiální. Společnosti <a href="https://blog.google/products/hardware/agreement-with-fitbit">Google</a> a <a href="https://investor.fitbit.com/press/press-releases/press-release-details/2019/Fitbit-to-Be-Acquired-by-Google/default.aspx">Fitbit</a> dnes oznámily námluvy. Google nabídl, že zaplatí 7,35 dolaru za akcii, celkově jej akvizice vyjde na 2,1 miliardy dolarů. S obchodem souhlasila vedení obou společností, schválit jej ještě musí akcionáři Fitbitu a antimonopolní úřady.</p>
      <p>„<i>Důvěra spotřebitelů je pro Fitbit na prvním místě. Bezpečnost a ochrana soukromí je pro Fitbit součástí DNA již od prvního dne. Fitbit bude i nadále dát uživatelům kontrolu nad jejich daty a zůstane transparentní v tom, která data shromažďuje a proč. Společnost nikdy neprodává osobní údaje, a údaje o zdraví a sportovních výkonech nebudou použity pro reklamy Googlu,</i>“ říká Fitbit v tiskové zprávě.</p>
      <p>Fitbit už celosvětově prodal přes 100 milionů hodinek a náramků. Slibuje, že nadále bude podporovat platformy Android a iOS. Firma ale po převzetí Google spadne pod jeho hardwarovou divizi vedeou Rickem Osterlohem. Z vyjádření obou společností zatím není zřejmé, zda či jakým způsobem dojde ke sloučení systému Fitbit a Wear OS. <a href="https://www.blog.google/products/wear-os/investing-wear-os-ecosystem/">Google ale tvrdí</a>, že Wear OS čeká zářná budoucnost a firma využije to nejlepší z obou platforem.</p>
      <h3>Původní článek z 29. 10. 2019</h3>
      <p>Google má zájem koupit společnost Fitbit, která se zabývá výrobou chytrých hodinek a náramků. Tvrdí to alespoň zdroje tiskové agentury Reuters. Údajně již podal nabídku na odkoupení, ale žádná ze stran se k obchodu nechce vyjádřit a ani není jasné, v jaké fázi vyjednávání se nachází. Cena akcií Fitbitu po zveřejnění zprávy stoupla o 31 % a tržní hodnota celé firmy momentálně činí zhruba 1,5 miliardy dolarů. Pro Google (či jeho mateřský koncern Alphabet) by tak šlo o jednu z největších akvizic v historii.</p>
      <p>Americký vyhledávací gigant již v tomto oboru letos nakupoval. <a href="https://www.cnews.cz/google-fossil-chytre-hodinky-akvizice">Za 40 milionů dolarů</a> převzal inženýrský tým a intelektuální vlastnictví Fossil Group, která vyrábí chytré hodinky pro 14 různých značek (Fossil, Misfit, Skagen, Armani, Michael Kors atd.). Na jaře se už dokonce spekulovalo, že Google uvede <a href="https://www.cnews.cz/google-pixel-lite-watch-spekulace">vlastní chytré hodinky Pixel Watch</a>. Dosud se tak nestalo, ale zpráva byla tehdy spojena s tím, že chystá i levnější mobily Pixel Lite. Ty nakonec skutečně dorazily pod jménem <a href="https://www.cnews.cz/google-pixel-3a-xl-parametry-cena">Pixel 3a</a>.</p>
      <figure>
        <iframe src="https://www.youtube.com/embed/KTZH4Upbv4w" width="696" height="392" data-service="Youtube" scrolling="no"/>
      </figure>
      <p>Fitbit je v oblasti chytrých hodinek a náramků matadorem, ještě před třemi lety byl dokonce <a href="https://www.cnews.cz/v-jedne-oblasti-uz-je-xiaomi-prvni-proda-vice-wearables-nez-fitbit-apple/">největším výrobcem</a> tzv. nositelností, když ovládal třetinu trhu. Dnes mu <a href="https://www.idc.com/getdoc.jsp?containerId=prUS45521319">podle IDC</a> patří s 10% podílem až čtvrté místo. Rychle vyrostly společnosti Apple a Huawei, navíc mu už na záda dýchá Samsung. První místo ale s přehledem ovládá Xiaomi, které boduje <a href="https://www.cnews.cz/xiaomi-mi-band-4-parametry-cena">levnými náramky Mi Band</a>. Fitbit mimochodem v minulosti sám posílil, když <a href="https://www.cnews.cz/je-po-nadejich-pebble-meni-majitele-a-konci-s-chytrymi-hodinkami/">koupil konkurenční Pebble</a>.</p>
      <p>Fitbit začínal s fitness náramky, které měřily pohybovou i spánkovou aktivitu. Dnes má i plnohodnotné chytré hodinky s velkým displejem a celým ekosystémem různých aplikací, platebním systémem <a href="https://www.cnews.cz/tagy/fitbit-pay/">Fitbit Pay</a> a hlasovým asistentem (Amazon Alexa).</p>
      <p>Je velkým otazníkem, co by po případné akvizici provedl Google. Jeho nákupy obvykle pro původní firmy nedopadnou dobře. A na trhu s chytrými hodinkami se marně snaží prorazit se systémem <a href="https://www.cnews.cz/tagy/wear-os/">Wear OS</a>, vlastním Asistentem a placením Google Pay. Těžko si představit, že by provozoval dvě soupeřící platformy najednou.</p>
      <p>Fitbit letos uvedl nové hodinky Versa a Versa 2, fitness náramek Inspire HR a dětský náramek Ace 2. Spustil též předplatné Premium pro pokročilou sportovní a zdravotní analýzu dat a trénink. Od léta také prodává vlastní osobní váhu Aria Air.</p>
      <p>Zdroj: <a href="https://www.reuters.com/article/us-fitbit-m-a-alphabet-exclusive/exclusive-google-owner-alphabet-in-bid-to-buy-fitbit-sources-idUSKBN1X71NY">Reuters</a> via <a href="https://www.androidpolice.com/2019/10/28/googles-next-wearable-move-could-be-acquiring-fitbit/">Android Police</a></p>
      <slideshow>
        <figure>
          <a href="https://www.cnews.cz/google-fitbit-akvizice-spekulace/galerie-177252-1">
            <img src="https://www.cnews.cz/wp-content/uploads/2019/10/fitbit-versa-2-02.jpg"/>
          </a>
        </figure>
        <figure>
          <a href="https://www.cnews.cz/google-fitbit-akvizice-spekulace/galerie-177252-2">
            <img src="https://www.cnews.cz/wp-content/uploads/2019/10/fitbit-versa-2-01.jpg"/>
          </a>
        </figure>
        <figure>
          <a href="https://www.cnews.cz/google-fitbit-akvizice-spekulace/galerie-177252-3">
            <img src="https://www.cnews.cz/wp-content/uploads/2019/10/fitbit-versa-2-03.jpg"/>
          </a>
        </figure>
        <figure>
          <a href="https://www.cnews.cz/google-fitbit-akvizice-spekulace/galerie-177252-4">
            <img src="https://www.cnews.cz/wp-content/uploads/2019/10/fitbit-versa-2-04.jpg"/>
          </a>
        </figure>
      </slideshow>
      <p>
        <a href="https://www.cnews.cz/google-fitbit-akvizice-spekulace/galerie-177252-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/google-kvantovy-pocitac-sycamore-53qubitu-quantum-supremacy-reakce-ibm"/>
        <a href="https://www.cnews.cz/podcast-cnews-fm-262-prohlizece-firefox-soukromi/"/>
        <a href="https://www.cnews.cz/android-8-9-10-rychlost-rozsireni"/>
        <a href="https://www.cnews.cz/google-herni-studio-montreal-stadia"/>
        <a href="https://www.cnews.cz/chrome-78-vysel/"/>
      </related>
    </article>
  </body>
</html>
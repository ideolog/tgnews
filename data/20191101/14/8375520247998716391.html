<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/science/vseukrajinskiy-radiodiktant-nacionalnoji-jednosti-cogo-roku-pisatimut-za-novimi-pravilami-637050.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T14:46:28+00:00"/>
    <meta property="og:title" content="Всеукраїнський радіодиктант національної єдності цього року писатимуть за новими правилами"/>
    <meta property="og:description" content="Радіодиктант розпочнеться 8 листопада об 11:00"/>
  </head>
  <body>
    <article>
      <h1>Всеукраїнський радіодиктант національної єдності цього року писатимуть за новими правилами</h1>
      <address>
        <time datetime="2019-11-01T14:46:28+00:00">01 Nov 2019, 14:46</time>
      </address>
      <h4>Радіодиктант розпочнеться 8 листопада об 11:00</h4>
      <p>Всеукраїнський радіодиктант національної єдності відбудеться 8 листопада об 11.00.</p>
      <p>Про це <a href="https://suspilne.media/news/1938">повідомляє</a> UA: Суспільне мовлення.</p>
      <p>Зазначається, що основною локацією, де писатимуть радіодиктант, стане Національна бібліотека імені Володимира Вернадського.</p>
      <p>«Текст традиційно звучатиме на хвилях першого каналу Суспільного радіо UA: Українське радіо. Його читатиме Олександр Авраменко», - йдеться у повідомленні.</p>
      <p>Цього року правила радіодиктанту національної єдності зазнають змін.</p>
      <p>Перевірити правильність написання диктанту можна буде вже за 15 хвилин після прочитання. Текст оприлюднять на сайтах суспільного мовника: UA: Українське радіо та UA: Cуспільне мовлення.</p>
      <p>Одразу після завершення диктанту всі охочі можуть надіслати свої роботи електронною поштою на адресу rd@nrcu.gov.ua, щоб узяти участь у конкурсі на найкращу роботу. Це потрібно зробити протягом 15 хвилин із моменту закінчення акції — тобто, до оприлюднення тексту радіодиктанту.</p>
      <p>Додатково відбудеться конкурс на найкращий твір. Тему твору оголосять на початку ефіру, об 11:00. Його, разом із текстом радіодиктанту, потрібно буде надіслати до 10 листопада на адресу:</p>
      <p>Київ, 01001, вул. Хрещатик, буд. 26, UA: Українське радіо або на електронну пошту rd@nrcu.gov.ua з поміткою «Твір». Десять найкращих творів відзначать призами.</p>
      <p>Нагадаємо, цього року тисячі українців з усього світу писатимуть радіодиктант уже вдев’ятнадцяте.</p>
      <p>Минулого року до Всеукраїнського радіодиктанту національної єдності долучилося майже 33 000 учасників, а 311 людей написали його без жодної помилки — це стало рекордом за весь час існування радіодиктанту.</p>
      <related>
        <a href="https://glavcom.ua/news/skandalniy-sluga-narodu-proponuje-radi-prodovzhiti-u-shkolah-mozhlivist-vikladannya-rosiyskoyu-movoyu-do-2023-roku-637027.html"/>
        <a href="https://glavcom.ua/interviews/golova-profspilki-osvityan-georgiy-truhanov-uchiteliv-hochut-perevesti-na-kontrakti-i-zrobiti-kripakami-636675.html"/>
        <a href="https://glavcom.ua/country/science/sogodni-v-ukrajini-vidbudetsya-nezalezhne-testuvannya-vchiteliv-636609.html"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/u-rosiyi-nabuv-chinnosti-zakon-pro-suverenniy-internet-328135_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T14:34:00+00:00"/>
    <meta property="og:title" content="У Росії набув чинності закон про &quot;суверенний інтернет&quot;"/>
    <meta property="og:description" content="Критики закону попереджають, що він може призвести до повної цензури в інтернеті."/>
  </head>
  <body>
    <article>
      <h1>У Росії набув чинності закон про "суверенний інтернет"</h1>
      <h2>Критики закону попереджають, що він може призвести до повної цензури в інтернеті.</h2>
      <address>
        <time datetime="2019-11-01T14:34:00+00:00">01 Nov 2019, 14:34</time>
      </address>
      <p>У п'ятницю, 1 листопада, в Росії набула чинності більшість положень закону про забезпечення безпечного і сталого функціонування російського сегменту інтернету, який називають законом про "<b><a href="https://dt.ua/WORLD/minoboroni-rf-pochalo-stvoryuvati-suverenniy-internet-305331_.html">суверенний інтернет</a></b>".</p>
      <p>Критики закону попереджають, що він може призвести до повної цензури в інтернеті, пише "<a href="https://www.svoboda.org/a/30247526.html">Радио Свобода</a>".</p>
      <p>Закон зобов'язує провайдерів встановлювати обладнання "Роскомнадзору", яке дозволить російському держрегулятору здійснювати централізоване управління мережею, у разі "виникнення загрози безпечній роботі Рунета". Це дозволить відключати російський сегмент інтернету від всесвітньої мережі. В інший час обладнання "Роскомнадзора" буде використовуватися для блокування заборонених в РФ сайтів.</p>
      <p>Наголошується, що поки не затверджений перелік загроз.</p>
      <p>Ряд пунктів закону, в тому числі положення про національну доменну зону та криптографічний захист, почнуть діяти з січня 2021 року.</p>
      <p>На проект щодо ізоляції російського сегменту інтернету від глобальної мережі вже закладено кошти в бюджет РФ на 2019-2021 роки. У 2019 році буде створена система моніторингу та управління мережею зв'язку загального користування". У 2020-2021 роках буде здійснена "подальша реалізація проекту".</p>
      <p>14 грудня 2018 члени Ради федерації Росії Андрій Клішас, Людмила Бокова і Андрій Луговий внесли в Держдуму РФ законопроект "про захист російського інтернету від загроз з боку інших держав", який передбачає відключення Рунета від світової мережі. За їх словами, прийняття законопроекту необхідне через загрозу агресивних дій у кіберпросторі, яка нібито виходить від США. 12 лютого 2019 Держдума Росії прийняла законопроект у першому читанні.</p>
      <p>10 березня в кількох містах Росії пройшли мітинги і пікети за свободу інтернету та проти прийняття Держдумою закону про ізоляцію його російського сегмента. Найчисленніша акція відбулася в центрі Москви — вона зібрала понад 15 тисяч людей. Незважаючи на те, що мітинг був узгоджений з владою, поліція затримала на ньому 28 осіб, у більшості випадків — без пояснення причин. Затриманим загрожують штрафи від 10 до 300 тисяч рублів, а кільком з них — арешт терміном до 30 діб.</p>
      <p>Раніше повідомлялося, що в <b><a href="https://dt.ua/WORLD/u-rosiyi-v-shist-raziv-zbilshilos-obmezhennya-svobodi-internetu-301755_.html">Росії в шість разів збільшилося</a> </b>обмеження свободи інтернету. Російські правозахисники зафіксували понад шістсот тисяч фактів обмеження свободи інтернету в Росії протягом минулого року, що в шість разів перевищило показники від 2017 року. У 2018 році в "червону зону", де збільшилося число окремих випадків обмеження свободи інтернету, потрапив 41 регіон. У 2017 році було 26 регіонів. Всього в РФ 83 регіони.</p>
      <p>Жорсткі обмеження свободи слова в інтернеті в Росії почалися з підписання "<b><a href="https://dt.ua/WORLD/u-rosiyi-vpershe-zasudili-za-nedonesennya-z-paketu-yarovoyi-232465_.html">пакету Ярової</a></b>" в липні 2016 року. Закони фактично обмежили права людини в Росії. Були розширені повноваження правоохоронних органів, посилився контроль над релігійно-місіонерською діяльністю, збільшені вимоги до операторів зв'язку. Поправки посилили відповідальність за "заклики до терористичної діяльності" і "виправдання тероризму" в інтернеті — збільшилися терміни тюремного ув'язнення і знизився вік притягнення до відповідальності.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy5zdm9ib2RhLm9yZw==">Радио Свобода</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/681605/asant-den-prepei-na-metatrepsoume-tin-tourkia-se-echthro-thetiki-"/>
    <meta property="og:site_name" content="enikos.gr"/>
    <meta property="article:published_time" content="2019-11-01T14:03:00+00:00"/>
    <meta property="og:title" content="Άσαντ: Δεν πρέπει να μετατρέψουμε την Τουρκία σε εχθρό - Θετική η συμφωνία Ερντογάν - Πούτιν"/>
    <meta property="og:description" content="Ο Σύρος Πρόεδρος Μπασάρ αλ Άσαντ δήλωσε ότι απώτερος στόχος της κυβέρνησής του είναι να αποκαταστήσει τον κρατικό έλεγχο στις κουρδικές περιοχές της βορειοανατολικής Συρίας..."/>
  </head>
  <body>
    <article>
      <h1>Άσαντ: Δεν πρέπει να μετατρέψουμε την Τουρκία σε εχθρό - Θετική η συμφωνία Ερντογάν - Πούτιν</h1>
      <address>
        <time datetime="2019-11-01T14:03:00+00:00">01 Nov 2019, 14:03</time>
      </address>
      <p>Ο Σύρος Πρόεδρος <a href="http://www.enikos.gr/international/681563/o-asant-aperripse-tin-germaniki-protasi-gia-ti-dimiourgia-zonis-a">Μπασάρ αλ Άσαντ</a> δήλωσε ότι απώτερος στόχος της κυβέρνησής του είναι να αποκαταστήσει τον κρατικό έλεγχο στις κουρδικές περιοχές της βορειοανατολικής Συρίας, μετά την αιφνιδιαστική απόσυρση από την περιοχή των αμερικανικών στρατευμάτων, όμως πρόσθεσε ότι αναμένει αυτό να γίνει σταδιακά.</p>
      <p>Σε συνέντευξη που παραχώρησε στο συριακό κρατικό τηλεοπτικό δίκτυο ο Άσαντ επεσήμανε ότι η συμφωνία μεταξύ του Ρετζέπ Ταγίπ Ερντογάν και του Βλαντίμιρ Πούτιν για την απομάκρυνση της κουρδικής πολιτοφυλακής Μονάδες Προστασίας του Λαού (YPG) από μια ζώνη βάθους 30 χιλιομέτρων κατά μήκος των συροτουρκικών συνόρων είναι ένα “θετικό” βήμα το οποίο θα βοηθήσει τη Δαμασκό να πετύχει τον στόχο της.</p>
      <p>“Ίσως να μην πετύχει τα πάντα (…) ανοίγει τον δρόμο για την απελευθέρωση της περιοχής αυτής στο άμεσο μέλλον, ελπίζουμε”, εξήγησε ο Άσαντ.</p>
      <p>“Πρέπει να φροντίσουμε να μην μετατρέψουμε την Τουρκία σε εχθρό”, υπογράμμισε ο Σύρος Πρόεδρος. “Αυτό τον ρόλο έχουν αναλάβει οι φίλες χώρες”, όπως το Ιράν και η Ρωσία, εξήγησε.</p>
      <p>Η Άγκυρα εξαπέλυσε στρατιωτική επίθεση στις 9 Οκτωβρίου με στόχο να εκδιώξει από τη μεθόριο με τη Συρία τους Κούρδους μαχητές, τους οποίους θεωρεί τρομοκράτες, και να δημιουργήσει εκεί μία ‘ζώνη ασφαλείας’. Η επιχείρηση έχει ανασταλεί έπειτα από δύο συμφωνίες στις οποίες κατέληξε η Τουρκία με τη Ρωσία και τις ΗΠΑ.</p>
      <p>“Η είσοδος του συριακού στρατού (στον βορρά) σημαίνει είσοδος του κράτους”, εξήγησε ο Άσαντ, προσθέτοντας ωστόσο ότι η επιστροφή της κυριαρχίας των περιοχών αυτών στη Δαμασκό θα γίνει “προοδευτικά”.</p>
      <p>Οι Κούρδοι δεν θα χρειαστεί αμέσως να παραδώσουν τα όπλα τους μόλις ο συριακός στρατός εισέλθει στις περιοχές τους, είπε ο Άσαντ.</p>
      <p>“Υπάρχουν ένοπλες ομάδες που δεν μπορούμε να αναμένουμε ότι θα παραδώσουν τα όπλα τους αμέσως, όμως ο τελικός στόχος είναι η επιστροφή στην πρότερα κατάσταση, η οποία είναι ο πλήρης έλεγχος του κράτους”, τόνισε ο Σύρος Πρόεδρος.</p>
      <p>Από την πλευρά του ο διοικητής των κουρδικών δυνάμεων Μάζλουμ Κομπάνι έχει δηλώσει ότι η συμφωνία με τη Δαμασκό θα ανοίξει τον δρόμο για μια πολιτική λύση, στην οποία θα καταλήξουν αργότερα με τη συριακή κυβέρνηση και η οποία θα διασφαλίζει τα κουρδικά δικαιώματα στη Συρία.</p>
      <p>Όμως υπογράμμισε ότι σε αυτό το στάδιο προβλέπεται μόνο η ανάπτυξη των συριακών στρατευμάτων κατά μήκος των περιοχών που ελέγχουν οι Συριακές Δημοκρατικές Δυνάμεις (SDF), στις οποίες κυριαρχούν οι Κούρδοι, κατά μήκος των συνόρων με την Τουρκία.</p>
      <p>Σε ό,τι αφορά τη συμφωνία Άγκυρας – Μόσχας που προβλέπει τη διεξαγωγή κοινών τουρκορωσικών περιπολιών στα συροτουρκικά σύνορα, ο Άσαντ τη χαρακτήρισε “προσωρινή”.</p>
      <p>“Πρέπει να ξεχωρίσουμε τους στρατηγικούς στόχους (…) από τις προσεγγίσεις τακτικής”, τόνισε, κατήγγειλε μάλιστα το γεγονός ότι η Τουρκία δεν σεβάστηκε τη συμφωνία που υπέγραψε τον Σεπτέμβριο του 2018 με τη Ρωσία για την επαρχία Ιντλίμπ, την οποία ελέγχουν οι Σύροι αντάρτες.</p>
      <p>“Οι Τούρκοι δεν σεβάστηκαν αυτή τη συμφωνία, όμως θα απελευθερώσουμε την Ιντλίμπ (…) προοδευτικά μέσω στρατιωτικών επιχειρήσεων”, υπογράμμισε ο Σύρος Πρόεδρος.</p>
      <p>Παράλληλα ο Άσαντ εκτίμησε ότι η απόφαση του Προέδρου των ΗΠΑ Ντόναλντ Τραμπ να διατηρήσει μικρό αριθμό Αμερικανών στρατιωτών στις κουρδικές περιοχές της Συρίας “όπου υπάρχει πετρέλαιο” αποδεικνύει ότι η Ουάσινγκτον είναι μια αποικιοκρατική δύναμη η οποία είναι καταδικασμένη να αποχωρήσει μόλις οι Σύροι αντισταθούν στην κατοχή, όπως έκανε το Ιράκ.</p>
      <p>Όμως εξήγησε ότι η χώρα του δεν μπορεί να αντισταθεί σε μια τόσο μεγάλη δύναμη όπως οι ΗΠΑ και ότι ο τερματισμός της παρουσίας των αμερικανικών στρατευμάτων στο συριακό έδαφος είναι κάτι που δεν θα συμβεί σύντομα.</p>
      <p>Ο Άσαντ δήλωσε πως ο Τραμπ είναι “ο καλύτερος Αμερικανός πρόεδρος” εξαιτίας της “απόλυτης διαφάνειάς του” σχετικά με τη πρόθεσή του να διατηρήσει τον έλεγχο των πετρελαιοπηγών στην επαρχία Ντέιρ αλ Ζορ.</p>
      <p>Πηγή πληροφοριών: ΑΠΕ-ΜΠΕ, AFP, Reuters</p>
      <related>
        <h4>σχετικά άρθρα</h4>
        <a href="http://www.enikos.gr/international/681563/o-asant-aperripse-tin-germaniki-protasi-gia-ti-dimiourgia-zonis-a%0A%20%20%20%20%0A"/>
        <a href="http://www.enikos.gr/international/681554/i-tourkia-apeleftherose-18-syrous-stratiotes-pou-piastikan-aichma%0A%20%20%20%20%0A"/>
        <a href="http://www.enikos.gr/international/681551/o-asant-amfisvitei-ton-thanato-tou-al-bagkntanti%0A%20%20%20%20%0A"/>
        <a href="http://www.enikos.gr/international/681485/o-tourkos-ypourgos-amynas-gia-tous-s-400-se-etoimotita-eos-tin-an%0A%20%20%20%20%0A"/>
        <a href="http://www.enikos.gr/international/681395/akar-se-stratiotes-tipota-den-teleiose-sti-syria-ana-pasa-stigmi-%0A%20%20%20%20%0A"/>
        <a href="http://www.enikos.gr/international/681380/aftos-einai-o-logos-pou-oi-ipa-epelexan-na-isopedosoun-to-krisfyg%0A%20%20%20%20%0A"/>
        <a href="http://www.enikos.gr/international/681287/erntogan-kata-tis-evropis-vomves-tha-ekrignyntai-stous-eyropaikou%0A%20%20%20%20%0A"/>
        <a href="http://www.enikos.gr/international/681336/oi-kourdoi-aperripsan-tin-protasi-na-entachthoun-stis-enoples-dyn%0A%20%20%20%20%0A"/>
        <a href="http://www.enikos.gr/international/681281/amoivi-mamouth-ston-pliroforiodoti-pou-odigise-ston-al-bagkntanti%0A%20%20%20%20%0A"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/1/7102539/"/>
    <meta property="og:site_name" content="Європейська правда"/>
    <meta property="article:published_time" content="2019-11-01T14:12:08+00:00"/>
    <meta property="og:title" content="МЗС викликало посла Чехії через прийняття у Земана, той заявив про фейк"/>
    <meta property="og:description" content="Міністерство закордонних справ України у четвер викликало чеського посла через “візит” прокремлівської кримськотатарської організації “Къирым бирлиги” до Чехії."/>
  </head>
  <body>
    <article>
      <h1>МЗС викликало посла Чехії через прийняття у Земана, той заявив про фейк</h1>
      <address>
        <time datetime="2019-11-01T14:12:08+00:00">01 Nov 2019, 14:12</time>
      </address>
      <p>Міністерство закордонних справ України у четвер викликало чеського посла через "візит" прокремлівської кримськотатарської організації "Къирым бирлиги" до Чехії.</p>
      <p>Як пише "Європейська правда", про це <a href="https://www.unian.net/">УНІАН</a> повідомила речниця МЗС Катерина Зеленко.</p>
      <p>"31 жовтня до МЗС України було запрошено посла Чеської Республіки в Україні пана Радека Матулу. Чеському дипломату було висловлено рішучий протест у зв’язку з відвіданням 30 жовтня керівником псевдокримськотатарської проросійської громадської організації "Къирым бирлиги" прийняття з нагоди національного свята Чеської Республіки та подальших публікацій цієї організації на власному сайті та в мережі Facebook", - заявила Зеленко.   </p>
      <p>За її словами, "посол Чехії в Україні наголосив, що згадана інформація є фейковою та не відповідає дійсності".</p>
      <p>За словами Зеленко, чеський дипломат підкреслив, що представники " Къирым бирлиги " не були запрошені на офіційну частину прийняття та не мали жодного контакту з президентом Чеської Республіки".</p>
      <p>Зеленко каже, що посол запевнив українську сторону у незмінності позиції Чехії стосовно анексії Криму та тимчасово окупованих Російською Федерацією територій України.</p>
      <p>Як повідомляли чеські ЗМІ, президент Чехії Мілош Земан <a href="https://www.eurointegration.com.ua/news/2019/10/30/7102465/"><b>запросив на урочисте прийняття</b> </a>у Празькому граді представників невеликої кримськотатарської організації, лояльної Кремлю, і, за їх словами, визнав Крим частиною Росії.</p>
      <p>Посольство України в Чехії <a href="https://www.eurointegration.com.ua/news/2019/10/31/7102473/"><b>висловило рішучий протест</b></a> у зв'язку з інцидентом.</p>
      <p>Речник президента Чехії Їржі Овчачек опісля заявив, що Мілош Земан продовжує вважати анексію Криму <b><a href="https://www.eurointegration.com.ua/news/2019/10/31/7102510/">незаконною</a></b>.</p>
      <related>
        <a href="https://www.eurointegration.com.ua/experts/2019/11/1/7102504/"/>
        <a href="https://www.eurointegration.com.ua/news/2019/10/31/7102508/"/>
      </related>
    </article>
  </body>
</html>
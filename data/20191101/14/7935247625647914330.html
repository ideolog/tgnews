<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/iranli-otomotiv-firmasi-turkiyede-fabrika-kuracak-213880h.htm"/>
    <meta property="og:site_name" content="OLAY"/>
    <meta property="article:published_time" content="2019-11-01T14:59:56+00:00"/>
    <meta property="og:title" content="İranlı otomotiv firması Türkiye'de fabrika kuracak"/>
    <meta property="og:description" content="İran'ın otomotiv firması Khodro Company (İKCO) Van'da fabrika kurma kararı aldı."/>
  </head>
  <body>
    <article>
      <h1>İranlı otomotiv firması Türkiye'de fabrika kuracak</h1>
      <h2>İran'ın otomotiv firması Khodro Company (İKCO) Van'da fabrika kurma kararı aldı.</h2>
      <address>
        <time datetime="2019-11-01T14:59:56+00:00">01 Nov 2019, 14:59</time>
      </address>
      <p>İranlı yatırımcılar, uygulanan yaptırımların etkilerini azaltabilmek için yatırımlarını Türkiye'ye kaydırırken,  Orta Doğu'nun en büyük araç üreticisi konumundaki İran'ın Khodro Company firması da Van'da fabrika kurmak için girişimlere başladı.</p>
      <p>Bu kapsamda, bir süre önce beraberindeki heyetle Van'a gelen şirketin CEO'su Farshad Moqimi, Vali ve Büyükşehir Belediye Başkan Vekili Mehmet Emin Bilmez, Organize Sanayi Bölgesi (OSB) Yönetim Kurulu Başkanı Mehmet Aslan ile kentteki iş dünyası temsilcileriyle bir araya geldi.</p>
      <p>Daha sonra, Kalkınma Ajansları Genel Müdürlüğü ve Cumhurbaşkanlığı Yatırım Ofisi yetkilileriyle görüşen Moqimi'nin Van'da otomobil fabrikası kurma kararı aldıklarını iletmesi, kentte heyecan yarattı. Van Organize Sanayi Bölgesi'nde tahsis edilecek 50 hektarlık alana kurulması planlanan fabrikada, ilk etapta yaklaşık bin kişinin istihdam edilmesi öngörülüyor.</p>
      <p>Vali ve Büyükşehir Belediye Başkan Vekili Bilmez, yaptığı açıklamada, ‘'Minibüs ve kamyonet üreten bir marka. Bu firmanın ekibiyle görüştük. Yaptığımız araştırmalarda ciddi bir firma olduklarını tespit ettik. Firmanın yapacağı yatırımın diğer firmalara da örnek olmasını ümit ediyoruz'' dedi.</p>
    </article>
  </body>
</html>
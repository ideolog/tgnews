<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/primaria-oradea-vinde-la-licitatie-fosta-policlinica-cu-plata-din-strada-george-enescu-152492.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-01T14:20:00+00:00"/>
    <meta property="og:title" content="Primăria Oradea vinde la licitaţie fosta Policlinică cu Plată din strada George Enescu. Vezi cum arată! (FOTO)"/>
    <meta property="og:description" content="Consiliul Local Oradea a aprobat joi vânzarea la licitaţie a fostei Policlinici cu Plată din strada George Enescu 14, desfiinţate oficial la sfârşitul anului trecut. Imobilul, cu o suprafaţă utilă de 900 metri pătraţi şi 2.500 metri pătraţi de teren, aflat într-o avansată stare de degradare, a fost evaluat la 731.000 euro."/>
  </head>
  <body>
    <article>
      <h1>Primăria Oradea vinde la licitaţie fosta Policlinică cu Plată din strada George Enescu. Vezi cum arată! (FOTO)</h1>
      <address><time datetime="2019-11-01T14:20:00+00:00">01 Nov 2019, 14:20</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/policlinica_cu_plata_011.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/policlinica_cu_plata_021.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/policlinica_cu_plata_031.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/policlinica_cu_plata_041.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/policlinica_cu_plata_051.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/policlinica_cu_plata_06.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/policlinica_cu_plata_071.JPG"/>
        </figure>
      </slideshow>
      <p>
        <b>Consiliul Local a aprobat joi cu votul consilierilor PNL şi ai UDMR vânzarea prin licitaţie a clădirii fostei Policlinici cu Plată din strada George Enescu 14.</b>
      </p>
      <p>Clădirea fostei Policlinici - dispensar, situată ultracentral, în Centrul Istoric al oraşului, a fost predată municipalităţii în ianuarie 2018, după care la sfârşitul anului trecut aceasta fost desfiinţată oficial.</p>
      <p>Imobilul este format din trei clădiri cu o suprafaţă utilă de 900 metri pătraţi şi un teren de circa 2.500 metri pătraţi.</p>
      <p>Construcţiile, în care nu s-a mai investit de ani de zile, se află într-o avansată stare de degradare. Clădirile au faţadele căzute, tâmplăria degradată şi acoperişul deteriorat.</p>
      <p>"Pentru aducerea imobilului la o stare tehnică care să permită utilizarea acestuia în condiţii de siguranţă în exploatare, se impune executarea de ample lucrări de reabilitare ori demolarea construcţiilor existente şi edificarea altora noi", se menţionează în raportul de specialitate anexat proiectului de hotărâre.</p>
      <p>Înfiinţată în anii '80, Policlinica cu plată a funcţionat în ultima perioadă fără contract de închiriere cu Primăria în baza unei înţelegeri verbale. Conducerea Direcţiei Patrimoniu a somat conducerea instituţiei să evacueze clădirea încă din vara anului 2017, pentru că aceasta nu mai prezenta siguranţă în exploatare.</p>
    </article>
  </body>
</html>
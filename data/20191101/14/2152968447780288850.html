<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mestni-izbori-19/2019/11/01/maia-manolova-dava-borisov-na-syd-zaradi-lyjite-klevetite-i-obidite.428201"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T14:36:00+00:00"/>
    <meta property="og:title" content="Мая Манолова дава Борисов на съд заради лъжите, клеветите и обидите"/>
    <meta property="og:description" content="Ядоса се, че срещата &amp;#1117; с хората била уйдурма, а екипът &amp;#1117; - нечистоплътен | Dnes.bg"/>
  </head>
  <body>
    <article>
      <h1>Мая Манолова дава Борисов на съд заради лъжите, клеветите и обидите</h1>
      <h2>Ядоса се, че срещата ѝ с хората била уйдурма, а екипът ѝ - нечистоплътен</h2>
      <address><time datetime="2019-11-01T14:36:00+00:00">01 Nov 2019, 14:36</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Кандидатът за кмет Мая Манолова ще съди премиера Бойко Борисов, защото според  нея той е казал много лъжи, клевети и обиди за нея и екипа, който се грижи за кампанията ѝ.</p>
      <p>По-рано днес Борисов обвини Манолова, че се заигравала с роми от Волуяк. Била ги вербувала да се снимат как "гласуват под строй” за Йорданка Фандъкова и това да се използва срещу кандидата на ГЕРБ за столичен градоначалник.</p>
      <related>
        <a href="https://www.dnes.bg/mestni-izbori-19/2019/11/01/manolova-ugovariala-romi-da-topiat-fandykova-che-kupuva-glasove.428153"/>
      </related>
      <p>Реакцията на Манолова не закъсня.</p>
      <p>"Срам ме е от премиера. Срам ме е от лъжите, клеветите и обидите, които той произнесе в национален ефир днес", заяви тя.</p>
      <p>Манолова се възмути, че премиерът е нарекъл екипа ѝ "сбирток", а гражданите, които са зад нея -  "нечистоплътни".</p>
      <p>"Нарече срещата ми с хората във Волуяк уйдурма. Бил е кмет и не знае, че там няма ромска махала, няма роми, заяви Манолова.</p>
      <p>"Той, който допусна братя Галеви да се укрият от правосъдието и да напуснат страната в национален ефир призна, че са фактор в изборите в София“, допълни тя, цитирана от "<a href="https://www.24chasa.bg/novini/article/7741495">24 часа</a>".</p>
      <p>"Това са долни лъжи, грозни внушения, клевети, произнесени от човек, разтресен от страх, и ще го дам на съд, заяви още Манолова.</p>
      <p>Според нея страхът да загубиш София е изключително лош съветник.</p>
      <p>"В нарушение на закона премиерът влезе в кампанията, за да се види кой е кметът, кой управлява София", скочи още Манолова.</p>
      <p>Според нея "маските паднаха, ясно е кой се бори за властта в София с всички сили и средства".</p>
      <p>"В неделя се изправям срещу Борисов, ДПС, срещу контролирания и купен вот, срещу начина, по който се избира главен прокурор, срещу едноличната власт“, заключи Манолова.</p>
    </article>
  </body>
</html>
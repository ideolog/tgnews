<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/schodek-statniho-rozpoctu-ke-konci-rijna-klesl-na-19-6-mld-kc/1815793?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T14:02:00+00:00"/>
    <meta property="og:title" content="Schodek státního rozpočtu ke konci října klesl na 19,6 mld. Kč"/>
    <meta property="og:description" content="Praha - Schodek státního rozpočtu ke konci října klesl na 19,6 miliardy korun ze zářijových 21 miliard korun. Loni ke konci října rozpočet vykázal přebytek 5,7 miliardy korun. V tiskové zprávě o tom dnes informovalo ministerstvo financí. Pro letošní rok je rozpočet schválen se schodkem 40 miliard korun."/>
  </head>
  <body>
    <article>
      <h1>Schodek státního rozpočtu ke konci října klesl na 19,6 mld. Kč</h1>
      <address><time datetime="2019-11-01T14:02:00+00:00">01 Nov 2019, 14:02</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Schodek státního rozpočtu ke konci října klesl na 19,6 miliardy korun ze zářijových 21 miliard korun. Loni ke konci října rozpočet vykázal přebytek 5,7 miliardy korun. V tiskové zprávě o tom dnes informovalo ministerstvo financí. Pro letošní rok je rozpočet schválen se schodkem 40 miliard korun.</p>
      <p>Meziroční srovnání je podle úřadu ovlivněno mimo jiné faktem, že v loňských prvních měsících získal rozpočet z EU mimořádně 21 miliard korun jako část závěrečných plateb vztahujících se k unijnímu programovému období 2007 až 2013.  </p>
      <p>Bez započítání těchto mimořádných jednorázových příjmů 21 miliard Kč byl meziroční schodek vyšší o 4,2 miliardy Kč. Schodek rozpočtu po očištění celkového vlivu peněz z EU a finančních mechanismů, tedy příjmů i výdajů na tyto projekty, dosáhl ke konci října 10,9 miliardy Kč. Ve stejném období roku 2018 představoval takto očištěný výsledek přebytek 2,4 miliardy, což znamená meziročně horší saldo o 13,3 miliardy Kč.</p>
      <p>Koncem října dosáhly celkové příjmy státního rozpočtu 1,221 bilionu Kč, celkové výdaje pak 1,24 bilionu korun.</p>
      <p>"Celkově vidíme nižší daňové příjmy, ale i nižší výdaje, než s čím počítá plán státního rozpočtu. O výsledku hospodaření v tomto roce tak rozhodnou investice, které postupně rostou. V případě, že by nebyl naplněn jejich plán, ušetřené prostředky by vykompenzovaly slabší výběr daní, a státní rozpočet by dospěl ke svému plánovanému deficitu 40 miliard Kč," komentoval čísla analytik Raiffeisenbank František Táborský.</p>
      <p>Příjmy státního rozpočtu bez vlivu prostředků z EU a finančních mechanismů a bez započtení privatizačních prostředků převedených do příjmů v březnu (18 miliardy Kč) meziročně vzrostly o 68,8 miliardy korun.</p>
      <p>Mezi dlouhodobě nejdynamičtěji rostoucími daňovými příjmy byla i nadále daň z příjmů fyzických osob ze závislé činnosti (placená plátci), jejíž 12,3procentní tempo spolu s téměř osmiprocentním růstem příspěvků z pojistného na sociální zabezpečení zvýšily příjmy státního rozpočtu meziročně o 45,5 miliardy Kč.</p>
      <p>V meziročním srovnání rostlo ještě rychleji inkaso daně z příjmů fyzických osob z přiznání (placené poplatníky), a to o 41,2 procenta. Výrazný meziroční růst inkasa daně z příjmů právnických osob o 6,9 procenta odráží příznivé ekonomické výsledky firem a podnikatelů. Celkové inkaso daně z přidané hodnoty 239,8 miliardy Kč bylo meziročně vyšší o 4,4 procenta.</p>
      <p>Celkové výdaje byly o 113,5 miliardy Kč, tj. o 10,1 procenta nad úrovní stejného období minulého roku. Proti skutečnému čerpání v roce 2018 rozpočet předpokládá jejich růst o 9,6 procenta. Meziroční růst ovlivnily zejména sociální dávky vyšší o 37,8 miliardy Kč, zejména vlivem vyšších výdajů na důchody.</p>
    </article>
  </body>
</html>
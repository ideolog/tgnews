<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/ukrayina-vimagatime-dovgostrokovogo-kontraktu-schodo-tranzitu-gazu-goncharuk-328132_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T14:20:00+00:00"/>
    <meta property="og:title" content="Україна вимагатиме довгострокового контракту щодо транзиту газу — Гончарук"/>
    <meta property="og:description" content="Водночас чіткої дати підписання угоди поки що нема.  "/>
  </head>
  <body>
    <article>
      <h1>Україна вимагатиме довгострокового контракту щодо транзиту газу — Гончарук</h1>
      <h2>Водночас чіткої дати підписання угоди поки що нема.  </h2>
      <address>
        <time datetime="2019-11-01T14:20:00+00:00">01 Nov 2019, 14:20</time>
      </address>
      <p>У <a href="https://dt.ua/ECONOMICS/ukrayina-zaproponuvala-datu-nastupnogo-raundu-tristoronnih-peregovoriv-schodo-tranzitu-gazu-327658_.html"><b>перемовинах щодо транзиту газу</b></a> уряд України відстоює інтереси України та вимагатиме довгострокового контракту, заявив прем'єр-міністр України Олексій Гончарук під час "Години запитань до Уряду" у Верховній Раді в п'ятницю.</p>
      <p>"Ми будемо вимагати довгострокового контракту, а не на один рік. І ми будемо вимагати гарантій транзиту в достатній кількості, щоб можна було обслуговувати газотранспортну систему", – заявив він у відповідь на відповідне запитання депутатів.</p>
      <p>За словами глави уряду, наразі тривають перемовини, щоб угода була підписана в максимально короткий термін, а <a href="https://dt.ua/POLITICS/rada-uhvalila-u-drugomu-chitanni-zakonoproekt-pro-anbandling-gts-328049_.html"><b>проголосований вчора у Верховній Раді закон про анбалдлінг НАК "Нафтогаз України"</b></a> наближає Уряд до цієї мети.</p>
      <p>"У нас регулятор буде працювати за європейськими правилами. Це дає нам можливість апелювати до наших європейських партнерів, союзників і виступати спільною позицією на переговорах", – зазначив Гончарук.</p>
      <p>При цьому він визнав, що чіткої дати підписання угоди поки не визначено, оскільки ще тривають перемовини щодо умов угоди.</p>
      <p>"Ми не самі підписуємо договір, а є ще інша сторона. Ми, і "Нафтогаз", і уряд України, і за допомогою команди Президента, робимо все від нас залежне, щоби Угода була підписана якнайшвидше", – запевнив прем'єр-міністр.</p>
      <p>На зустрічі 28 жовтня учасники <b><a href="https://dt.ua/ECONOMICS/yevrokomisiya-rozcharovana-pidsumkami-konsultaciy-po-gazu-shefchovich-327648_.html">переговорів  щодо транзиту газу</a></b> з Росії до ЄС через ГТС України не досягли якихось предметних домовленостей. Зокрема Єврокомісія заявила, що відверто розчарована підсумками <b><a href="https://dt.ua/ECONOMICS/ukrayina-yevrokomisiya-i-rf-proveli-tehnichni-konsultaciyi-schodo-peregovoriv-po-tranzitu-gazu-326988_.html">тристоронніх консультацій щодо газу</a> </b>у форматі РФ — ЄС — Україна. Заступник голови Єврокомісії з Энергосоюзу Марош Шефчович зазначив, що російська делегація на консультаціях щодо газу не готова йти на поступки.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/01/goncharuk_2019_rik_stane_rekordnym_za_obsyagom_investytsiy_yebrr_v_ukrainu_1681589"/>
    <meta property="og:site_name" content="ZIK.UA"/>
    <meta property="article:published_time" content="2019-11-01T14:25:00+00:00"/>
    <meta property="og:title" content="Гончарук: 2019 рік стане рекордним за обсягом інвестицій ЄБРР в Україну"/>
    <meta property="og:description" content="Прем’єр-міністр України Олексій Гончарук та віцепрезидент Європейського банку реконструкції та розвитку Алан Пію обговорили збільшення обсягу інвестицій в державний, приватний та муніципальний сектори української економіки."/>
  </head>
  <body>
    <article>
      <h1>Гончарук: 2019 рік стане рекордним за обсягом інвестицій ЄБРР в Україну</h1>
      <address>
        <time datetime="2019-11-01T14:25:00+00:00">01 Nov 2019, 14:25</time>
      </address>
      <p>
        <b>Прем’єр-міністр України Олексій Гончарук та віцепрезидент Європейського банку реконструкції та розвитку Алан Пію обговорили збільшення обсягу інвестицій в державний, приватний та муніципальний сектори української економіки.</b>
      </p>
      <p>Про це повідомляє <a href="https://www.kmu.gov.ua/ua/news/2019-rik-stane-rekordnim-za-obsyagom-investicij-yebrr-v-ukrayinu-premyer-ministr-oleksij-goncharuk">пресслужба</a> уряду.</p>
      <p>«Перш за все, хотів би подякувати команді ЄБРР за плідну двосторонню співпрацю: фінансування програми закупівлі природного газу, 149 мільйонів євро кредиту для реалізації проекту з модернізації мережі електропередачі НЕК «Укренерго», 100 мільйонів євро для модернізації АТ «Укрзалізниця» та 52 мільйони для закупівлі верстатів капітального ремонту свердловин та покращення енергоефективності АТ «Укргазвидобування», – зазначив Олексій Гончарук.</p>
      <p>Він додав, що станом на початок жовтня обсяг інвестицій ЄБРР у поточному році в державний, приватний та муніципальний сектори в Україні склав понад 1 мільярд євро, що вдвічі більше 2018 року і є рекордним показником за останні роки співробітництва. До кінця року він може скласти 1,2 мільярда євро.</p>
      <p>Віцепрезидент ЄБРР зазначив, що підтримує реформи українського Уряду, адже вони є важливими факторами стабільності, передбачуваності та прозорості внутрішніх політичних та економічних процесів, і додав, що вони дозволяють надалі підвищити темп двосторонньої співпраці.</p>
      <p>Глава українського Уряду наголосив, що реформи є важливими, в першу чергу, для самих українців, і що найголовнішою задачею Уряду є антикорупційна політика та забезпечення верховенства права. Крім цього, ключовими реформами, над якими вже активно працює Україна, є відкриття ринку землі, демонополізація, зокрема, енергетичного ринку, приватизація та дерегуляція. Важливим аспектом Олексій Гончарук назвав також процес деолігархізації, який дасть місце на ринку новому бізнесу – та, відповідно, дозволить українським ринкам розвиватися.</p>
      <p>«У прийнятті рішень український Уряд керується не інтересами окремих олігархів, а інтересами людей. Не може бути жодних компромісів, коли мова йде про майбутнє держави», – зазначив Гончарук.</p>
      <p>Крім цього, Прем’єр-міністр України повідомив, що ще однією важливою сферою, до якої Київ хотів би залучити команду ЄБРР, є розвиток державних інститутів: «Сильні державні інститути будуть формувати якісні політики та розробляти стратегії розвитку держави незалежно від політичного класу, який постійно змінюватиметься. Саме якісні державні інститути зможуть гарантувати належні умови життя кожного українця в будь-який час».</p>
      <p>«Україна є надзвичайно важливою для Європи. Ви можете бути впевненими, що ЄБРР зробить усе можливе, аби допомогти вам на шляху розвитку», – зазначив пан Пію у відповідь.</p>
      <p>Нагадаємо, Прем’єр-міністр України Олексій Гончарук заявив, що на переговорах з російською стороною <a href="https://zik.ua/news/2019/11/01/ukraina_vymagatyme_dovgostrokovyy_kontrakt_shchodo_tranzytu_gazu__goncharuk_1681433">Україна вимагатиме довгострокового контракту на транзит газу.</a></p>
      <related>
        <h4>читайте також</h4>
        <a href="https://zik.ua/news/2019/10/30/krykliy_anonsuvav_budivnytstvo_novyh_mostiv_u_zaporizhzhi_kremenchuzi_ta_1680003"/>
        <a href="https://zik.ua/news/2019/10/24/ukraina_ta_yebrr_pereglyanuly_spilnyy_portfel_proiektiv_1675847"/>
        <a href="https://zik.ua/news/2019/09/19/investytsii_yebrr_v_ukrainu_v_2019_rotsi_perevyshchyly_1_mlrd_1650005"/>
        <a href="https://zik.ua/news/2019/04/25/yebrr_zbyraietsya_podvoity_investytsii_v_ukrainsku_ekonomiku__do_milyarda_1560497"/>
      </related>
    </article>
  </body>
</html>
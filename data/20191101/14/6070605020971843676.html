<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/Valverde_0_2336166487.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T14:41:47+00:00"/>
    <meta property="og:title" content="Valverde: &quot;Griezmann? No m'agrada parlar d'indiscutibles&quot;"/>
    <meta property="og:description" content="El tècnic també ha destacat &quot;la importància de guanyar fora de casa&quot;, on el Barça va fallar a l'inici de curs"/>
  </head>
  <body>
    <article>
      <h1>Valverde: "Griezmann? No m'agrada parlar d'indiscutibles"</h1>
      <h2>El tècnic també ha destacat "la importància de guanyar fora de casa", on el Barça va fallar a l'inici de curs</h2>
      <address>
        <time datetime="2019-11-01T14:41:47+00:00">01 Nov 2019, 14:41</time>
      </address>
      <p>Ernesto Valverde ha definit el Llevant, rival d'aquest dissabte del Barça (16 h, Movistar LaLiga) com un rival "que intenta pressionar alt i que té moltes solucions ofensives, que t'ataca amb molts jugadors i que, si et pren la pilota, té un contraatac fort, amb jugadors com Hernani o Morales". L'entrenador blaugrana també ha parlat del lideratge, després d'un inici de temporada complicat fora de casa. "En alguns moments no vam estar bé, en d'altres no vam tenir fortuna, però hem recuperat posicions. És fonamental tirar endavant els partits fora de casa, que és on vam fallar la principi".</p>
      <figure>
        <iframe data-src="https://twitter.com/ARAesports/status/1190321242710118401?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Valverde també ha parlat de Griezmann. "És un jugador que està entrant regularment en l'onze i que ho seguirà fent si segueix complint amb les expectatives. No m'agrada parlar de discutibles i indiscutibles". També ha parlat d'Umtiti, que des del 2018 no encadena dos partits seguits: "Fa temps que arrossega problemes físics. A veure si ho podem solucionar entre tots d'una vegada per totes. Després, s'haurà de guanyar el lloc, perquè Lenglet està a un gran nivell, és molt fiable i és un gran professional". Valverde també s'ha desfet en elogis cap a De Jong: "És un jugador que ens va molt bé. Ens dona molta frescor en el joc, defensivament ens ajuda, té un gran físic i és molt jove, això vol dir que encara ens pot donar més". </p>
      <h3>"Ansu Fati està en un procés llarg d'aprenentatge" </h3>
      <p>El tècnic blaugrana també ha parlat d'Ansu Fati, que contra el Valladolid va tornar a ser titular amb el primer equip un mes després. "No em penedeixo que estigui amb nosaltres. Acaba de fer 17 anys. El seu debut va generar moltes expectatives per com va ser, però està en un procés d'aprenentatge que necessita temps: aprendre a dominar el ritme dels partits, gestionar el físic... És molt jove, està creixent i ha d'anar seguint un aprenentatge". </p>
      <p>D'altra banda, l'entrenador blaugrana també ha explicat que no sabia que els futbolistes havien ofert retocar-se el contracte i ajornar part del cobrament del seu salari per facilitar el retorn de Neymar, tal com va explicar Piqué dimecres en una entrevista a la Cadena SER, i ha saltat el tema fent broma, dient que a ell "no l'hi van proposar". També ha afirmat que no li preocupa que el central català dediqui bona part del seu temps a l'organització de la Copa Davis, perquè el veu centrat en el Barça. </p>
    </article>
  </body>
</html>
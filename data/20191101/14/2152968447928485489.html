<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/rusia/2019/11/01/osporvan-zakon-za-kontrol-vyrhu-neta-vliza-v-sila-v-rusiia.428189"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T14:27:00+00:00"/>
    <meta property="og:title" content="Оспорван закон за контрол върху нета влиза в сила в Русия"/>
    <meta property="og:description" content="Това е опит за изолиране на руския сектор от световната мрежа? | Dnes.bg"/>
  </head>
  <body>
    <article>
      <h1>Оспорван закон за контрол върху нета влиза в сила в Русия</h1>
      <h2>Това е опит за изолиране на руския сектор от световната мрежа?</h2>
      <address><time datetime="2019-11-01T14:27:00+00:00">01 Nov 2019, 14:27</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>В Русия днес влиза в сила законът за "суверенен интернет", изолиран от големите световни сървъри. Той предизвика опасения у правозащитниците, според които може да доведе до прекомерен контрол върху мрежата от страна на властите, предаде Франс прес.</p>
      <p>Законът предвижда създаването на инфраструктура, която да осигури работата на руските интернет ресурси, в случай че руските оператори изгубят възможността да се свързват с интернет сървърите в чужбина.</p>
      <p>Освен това занапред руските интернет доставчици ще трябва да се уверят, че на мрежите им са инсталирани "технически средства", осигуряващи "централизиран контрол върху трафика", за да се парират евентуални заплахи.</p>
      <p>Законът е критикуван като опит за контрол на интернет съдържанието и дори за постепенно изолиране на руския сектор от световната мрежа - едно от последните свободни пространства за опозицията и критиците на властта в Русия, отбелязва Франс прес, цитирана от  БТА.</p>
      <p>"Сега правителството може пряко да цензурира съдържанието или дори да превърне руския интернет в затворена система, без да осведоми хората какво прави и защо го прави", заяви в комюнике "Хюман райтс уоч".</p>
      <p>Според правозащитната организация законът, предизвикал протестни демонстрации през март, "поставя в опасност правото на свобода на словото и правото на онлайн информация на хората в Русия" и отваря път към "масово следене".</p>
      <p>Редица правозащитни организации заявиха през април в общо комюнике, че се страхуват от нови ограничения, засягащи бездруго ограничаваните медии и интернет в Русия.</p>
      <p>Кремъл обаче заявява, че няма намерение да изгради в Русия местно подобие на китайската "Велика информационна стена" и че желанието му, напротив, е да брани руския интернет.</p>
      <p>Законът бе критикуван и с оглед очакваните големи разходи, които ще наложи на руските интернет оператори, а някои може и да фалират.</p>
      <p>През последните години руските власти постоянно затягат контрола върху националния сектор от интернет, като блокират съдържание и цели сайтове, свързани с опозицията, както и ресурси, отказали да им сътрудничат - например видеоплатформата Дейлимоушън, социалната мрежа Линктин и комуникационното приложение Телеграм, припомня АФП.<br/> </p>
    </article>
  </body>
</html>
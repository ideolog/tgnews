<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/01/infografika/ekonomika/ukrayina-rejtynhax-yak-zminyuvalysya-pozycziyi-krayiny-2014-2019-rokax"/>
    <meta property="og:site_name" content="Слово і Діло"/>
    <meta property="article:published_time" content="2019-11-01T14:40:43+00:00"/>
    <meta property="og:title" content="Україна в рейтингах: як змінювалися позиції країни в 2014-2019 роках"/>
    <meta property="og:description" content="Місце України в міжнародних рейтингах у 2014-2019 роках відстежили аналітики Слово і Діло."/>
  </head>
  <body>
    <article>
      <h1>Україна в рейтингах: як змінювалися позиції країни в 2014-2019 роках</h1>
      <address>
        <time datetime="2019-11-01T14:40:43+00:00">01 Nov 2019, 14:40</time>
      </address>
      <p>
        <b>Наприкінці жовтня стало відомо, що Україна значно зміцнила свої позиції і <a href="https://www.slovoidilo.ua/2019/10/24/novyna/ekonomika/ukrayina-pidnyalasya-rejtynhu-doing-business-honcharuk">піднялася одразу на сім пунктів у рейтингу легкості ведення бізнесу</a> Doing Business-2020, посівши 64-те місце (зі 190). Останні п'ять років Україна щорічно показує прогрес у цьому дослідженні. Аналітики «Слово і Діло» подивилися, як змінювалися позиції нашої країни в інших рейтингах.</b>
      </p>
      <p>Рейтинг Doing Business складає Світовий банк за підсумками дослідження стану реформ у кожній країні за 10 ключовими показниками. Це дуже важливий фактор для інвесторів при ухваленні рішення про інвестування в економіку країни. Ще в 2014 році Україна посідала лише 112-те місце, але потім поступово стала підніматися: в 2015-му – 96, в 2016-му – 83, в 2017-му – 80, в 2018-му – 76, в 2019-му – 71.</p>
      <p>До першої трійки Doing Business-2020 увійшли Нова Зеландія, Сінгапур і Гонконг, а замикає рейтинг Сомалі.</p>
      <figure>
        <img src="http://media.slovoidilo.ua/media/infographics/10/98229/98229-1_uk_origin.jpg"/>
      </figure>
      <p>Нестабільне в України місцезнаходження було останніми роками в глобальному рейтингу інновацій (аналізує 80 показників для повної картини інноваційного розвитку, зокрема рівень освіти, політичну ситуацію, рівень розвитку інфраструктури). У 2014 році ми посідали 63-те місце, в 2015-му – 64, в 2016-му – 56, в 2017-му – 50, в 2018-му – 43, а цього року опинилися на 47-му місці (зі 129). У 2019 році серед лідерів рейтингу – Швейцарія, Швеція та США.</p>
      <p>Також Україна фігурує у двох рейтингах глобальної конкурентоспроможності. Один з них, за версією Всесвітнього економічного форуму, оцінює 12 показників, серед яких стан інфраструктури, ринок праці, рівень освіти, макроекономічна стабільність, здатність до інновацій. У 2014 році Україна посідала 76-те місце (зі 141), в 2015-му – 79, в 2016-му – 85, в 2017-му – 81, в 2018-му – 83, в 2019-му – 85. Спостерігалося зростання в останні роки, а зараз ми відкотилися до показника трирічної давнини. Перші місця в цьому році посіли Сінгапур, США і Гонконг, а останнє – Чад.</p>
      <p>Ще один рейтинг глобальної конкурентоспроможності складає інститут IMD, там аналізується вже 333 критерії. У рейтингу всього близько 60 країн, вище 49-го місця Україна поки не піднімалася. У 2019 році ми посіли 54 місце.</p>
      <p>Стабільності в України немає і в рейтингу інфраструктури Світового економічного форуму. У 2014 році Україна посіла 68-ме місце, у 2017-му опустилася на 78, а останні два роки займає 57-й рядок.</p>
      <p>У світовому рейтингу свободи ЗМІ в України був прорив в 2016 році – зі 129-го місця на 107-ме (зі 180). Протягом останніх трьох років Україна переміщається зі 101-го на 102-ге місця. Найкраща ситуація зі свободою ЗМІ, за цьогорічними даними, в Норвегії, Фінляндії і Швеції. Все погано в цьому плані в Туркменістані. Росія, до речі, посіла 149-те місце.</p>
      <p>Глобальний рейтинг миру, який складає Інститут економіки і миру, оцінює у 160 країнах такі критерії, як дотримання прав людини, війна, тероризм, насильство з боку поліції, експорт зброї. У 2014 році Україна посіла в рейтингу 141-ий рядок, в 2015-му – 150, в 2016-му – 156, в 2017-му – 154, в 2018-му – 152, в 2019-му – 150. Найбільш мирними країнами цього року визнали Ісландію, Нову Зеландію і Португалію. Замикають рейтинг Сирія й Афганістан.</p>
      <p>Нагадаємо, <a href="https://www.slovoidilo.ua/2019/09/10/infografika/suspilstvo/ukrayina-rejtynhax-turyzm-plyus-innovacziyi-minus">Україна в 2019 році поліпшила свої позиції відразу в трьох туристичних рейтингах</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/06/21/infografika/polityka/ukrayina-rejtynhax-yak-zminylysya-pozycziyi-2019-roczi"/>
        <a href="https://www.slovoidilo.ua/2019/10/01/novyna/polityka/ukrayina-pidnyalasya-rejtynhu-pasportiv-svitu"/>
        <a href="https://www.slovoidilo.ua/2019/09/19/novyna/suspilstvo/ukrayina-opustylasya-svitovomu-rejtynhu-kilkistyu-mihrantiv"/>
        <a href="https://www.slovoidilo.ua/2019/03/29/infografika/polityka/misce-ukrayiny-svitovyx-rejtynhax-ostanni-pyat-rokiv"/>
        <a href="https://www.slovoidilo.ua/2019/01/03/infografika/ekonomika/ukrayina-rejtynhax-byudzhet-stav-prozorishym-a-armiya-sylnishoyu"/>
      </related>
    </article>
  </body>
</html>
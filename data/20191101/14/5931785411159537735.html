<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/01/milojevic-pokusavam-da-uspostavim-sistem-ne-vidim-zasto-je-totenhem-bitniji-od-proletera/"/>
    <meta property="og:site_name" content="Sportska centrala"/>
    <meta property="article:published_time" content="2019-11-01T14:21:44+00:00"/>
    <meta property="og:title" content="Milojević: Pokušavam da uspostavim sistem, ne vidim zašto je Totenhem bitniji od Proletera"/>
    <meta property="og:description" content="Fudbaleri Crvene zvezde naredne nedelje dočekuju Totenhem u Ligi šampiona, a generalnu probu za ovaj duel imaće u Novom Sadu protiv Proletera. Vladan Milojević je na konferenciji za medije izjavio da je u pitanju disciplinovana i čvrsta ekipa. – Imamo veoma gust raspored i nemamo mnogo vremena za odmor. U sredu smo igrali sa TSC-om, […]"/>
  </head>
  <body>
    <article>
      <h1>Milojević: Pokušavam da uspostavim sistem, ne vidim zašto je Totenhem bitniji od Proletera</h1>
      <address><time datetime="2019-11-01T14:21:44+00:00">01 Nov 2019, 14:21</time> by <a rel="author">Zile</a></address>
      <p>Fudbaleri Crvene zvezde naredne nedelje dočekuju Totenhem u Ligi šampiona, a generalnu probu za ovaj duel imaće u Novom Sadu protiv Proletera.</p>
      <p>Vladan Milojević je na konferenciji za medije izjavio da je u pitanju disciplinovana i čvrsta ekipa.</p>
      <p>– <b>Imamo veoma gust raspored i nemamo mnogo vremena za odmor. U sredu smo igrali sa TSC-om, a već sutra nas čeka duel sa Proleterom. Naš rival je veoma disciplinovana i čvrsta ekipa koja ima zanimljiv spoj mladosti i iskustva. Vidi se po rezultatima da su ušli u dobru formu i da nam neće biti lako u Novom Sadu. Umorni smo, ali to je sport, videću danas na treningu na koga mogu da računam, jer i sa zdravstvenim biltenom imamo određenih problema</b>, rekao je trener Crvene zvezde.</p>
      <p>On je dodao da pokušava da uspostavi sistem.</p>
      <p>– <b>Pokušavam da uspostavim sistem u kom će svaki igrač znati šta treba da radi. Imamo veliki fond igrača i mogu da kombinujem tako da se to ne oseti na rezultat. Igračima treba kontinuitet da bi ušli u takmičarsku formu i to je ono čemu svaki trener teži. Vodim se filozofijom da je najbolji igrač onaj koji je zdrav. Imamo i problem sa strancima, ali oni to razumeju. Kad neko bude van protokola ne znači da je nešto loše uradio, jednostavno postoji to ograničenje i moramo da uspostavimo balans.</b></p>
      <p>Iako je Zvezda prva na tabeli, Milojević podseća da se računi svode na kraju sezone.</p>
      <p>– <b>Videćemo, ne treba ulaziti u euforiju. Čukarički igra sjajno, imaju dobre rezultate i sistem koji grade godinama i to im se pozitivno vraća. Tu je i Partizan koji igra dobro, ali i Radnički i Vojvodina koji su takođe neugodni. Ne treba zaboraviti ni TSC, jer se radi o sjajnoj ekipi. Mi smo u utakmici s njima oborili rekord po broju pretrčanih kilometara i to dovoljno govori o ekipi iz Bačke Topole. Izašli su da se nadigravaju sa nama i mislim da je bila kvalitetna utakmica. Nama je prva sledeća utakmica najbitnija. Ako si profesionalac, onda znaš koji su ti prioriteti. Ne vidim zbog čega je Totenhem bitniji od Proletera. Za mene je titula prioritet, a utakmice u Ligi šampiona su satisfakcija za naš dobar rad</b>, zaključio je Milojević.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/10/31/totenhem-kaznio-navijace-zbog-pretprodaje-karata-pristalicama-zvezde/"/>
        <a href="https://www.sportskacentrala.com/2019/10/31/popovic-dobro-rapolozenje-presudno-pred-duel-sa-totenhemom/"/>
        <a href="https://www.sportskacentrala.com/2019/10/31/partizan-dobio-slucaj-mrkela-i-terzic-kaznjeni/"/>
        <a href="https://www.sportskacentrala.com/2019/10/30/zander-postigao-efektan-autogol-zvezda-osvojila-bodove/"/>
        <a href="https://www.sportskacentrala.com/2019/10/30/live-crvena-zvezda-tsc/"/>
        <a href="https://www.sportskacentrala.com/2019/10/29/milojevic-spremni-smo-za-derbi-kola/"/>
        <a href="https://www.sportskacentrala.com/2019/10/29/zvezda-daje-popust-za-preostale-ulaznice-za-ligu-sampiona/"/>
        <a href="https://www.sportskacentrala.com/2019/10/29/ben-poslao-poruku-upravi-zvezde/"/>
        <a href="https://www.sportskacentrala.com/2019/10/28/golman-radnika-za-kikseve-protiv-zvezde-nikad-ne-bih-namerno-gresio/"/>
      </related>
    </article>
  </body>
</html>
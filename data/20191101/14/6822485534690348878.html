<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980810073.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-01T14:54:00+00:00"/>
    <meta property="og:title" content="استعفای نماینده ولی فقیه در مازندران به دلیل بیماری"/>
    <meta property="og:description" content=" به گزارش مهر، حجت‌الاسلام محمد قاسمی در خطبه‌های نماز جمعه ساری با اشاره به تلاش های ۴۰ ساله آیت الله طبرسی نماینده ولی فقیه در استان اظهار داشت: ایشان به دلیل بیماری چندماه بستری است و در نامه ای به مقام معظم رهبری درخواست استعفا از سمت خود را کرده است."/>
  </head>
  <body>
    <article>
      <h1>استعفای نماینده ولی فقیه در مازندران به دلیل بیماری</h1>
      <address>
        <time datetime="2019-11-01T14:54:00+00:00">01 Nov 2019, 14:54</time>
      </address>
      <p>امام جمعه موقت ساری از استعفای نماینده ولی فقیه در استان به دلیل بیماری خبر داد و گفت: آیت الله طبرسی در نامه ای به مقام معظم رهبری از سمت خود استعفا کرده است.</p>
      <p> به گزارش مهر، حجت‌الاسلام محمد قاسمی در خطبه‌های نماز جمعه ساری با اشاره به تلاش های ۴۰ ساله آیت الله طبرسی نماینده ولی فقیه در استان اظهار داشت: ایشان به دلیل بیماری چندماه بستری است و در نامه ای به مقام معظم رهبری درخواست استعفا از سمت خود را کرده است.</p>
      <p>وی با اظهار اینکه تلاش های آیت الله طبرسی در ۴۰ سال گذشته بر کسی پوشیده نیست افزود: ایشان در دوران فعالیت خود خدمات ارزنده و تلاش های زیادی انجام داده است.</p>
      <p>امام جمعه موقت ساری در بخشی از سخنانش با اشاره به نزدیک بودن ایام انتخابات و تلاش دشمن برای ایجاد ناامنی اظهار داشت: باید با تبعیت از ولایت و رهبری در این عرصه حساس توطئه های دشمنان را نقش برآب کنیم.</p>
      <p>وی همچنین با گرامیداشت فرارسیدن یوم الله ۱۳ آبان از آن به عنوان روز ملی مبارزه با استکبار جهانی یاد کرد و گفت: ۱۳ آبان بزرگداشت و اعلام وفاداری ما به امام شهدا و تجدید میثاق و بیعت با مقام معظم رهبری است.</p>
      <p>امام جمعه موقت ساری با بیان اینکه دشمنان در ۴۰ ساله گذشته جنایت های زیادی را علیه کشور پی ریزی کردند که ترور ۱۷ هزار نفر از نخبگان، محاصره و تحریم اقتصادی، جنگ تحمیلی، برجام و پسابرجام از جمله آن است ولی با هدایت رهبری انقلاب این توطئه ها پشت سر گذاشته شده است.</p>
      <p>حجت الاسلام قاسمی همچنین داعش را دست پرورده آمریکا و ایادی آنان دانست و کشتن ابوبکر بغدادی را بازی جدید بیان کرد و گفت: دشمنان در تلاش هستند تا بین شیعیان نفاق ایجاد کنند و تحولات عراق نشان می دهد این امر را اثبات می کند.</p>
      <p>وی همچنین با قدردانی از حضور پرشور مردم در راهپیمایی اربعین اظهار داشت: دشمنان از اربعین و اسلام واهمه دارند و درپی ایجاد ناامنی در عراق و کشورهای اسلامی هستند.</p>
      <p>به گزارش مهر، آیت الله نورالله طبرسی از آبان ۱۳۷۸ تاکنون نماینده ولی فقیه در استان فعالیت داشته که به دلیل بیماری از سمت خود استعفا کرده است. حجت‌الاسلام محمد قاسمی رئیس دفتر نماینده ولی فقیه در استان مازندران و خطیب موقت نمازجمعه ساری در خطبه‌های امروز با قرائت نامه‌ای از آیت الله طبرسی استعفای نماینده ولی فقیه در استان را به علت بیماری اعلام کرد.</p>
    </article>
  </body>
</html>
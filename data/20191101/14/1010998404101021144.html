<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/bagata-pred-btv-shte-sazdam-golemi-problemi-na-ljuis-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T14:28:00+00:00"/>
    <meta property="og:title" content="Багата пред bTV: Ще създам големи проблеми на Люис (ВИДЕО)"/>
    <meta property="og:description" content="&quot;Горд съм, че ще представям България в &quot;Медисън Скуеър Гардън&quot;, каза българският боец"/>
  </head>
  <body>
    <article>
      <h1>Багата пред bTV: Ще създам големи проблеми на Люис (ВИДЕО)</h1>
      <h2>"Горд съм, че ще представям България в "Медисън Скуеър Гардън", каза българският боец</h2>
      <address>
        <time datetime="2019-11-01T14:28:00+00:00">01 Nov 2019, 14:28</time>
      </address>
      <figure>
        <video src="https://vid.btv.bg/btvnews/2019/11/01/bagata_1572613046-1.mp4"/>
      </figure>
      <p>Благой Иванов - Багата, показа увереност преди важния си мач срещу Дерек Люис. Българинът ще се изправи срещу Черния звяр в четвърти двубой, след като подписа договора си с веригата UFC.</p>
      <p>Мачът им е в ранните часове на неделя (3 ноември) българско време и ще бъде в легендарната зала "Медисън Скуеър Гардън" в Ню Йорк. Иванов, който е бивш световен шампион по бойно самбо, загуби първия си мач във веригата от бразилеца Жуниор дос Сантос и спечели следващите 2 срещу американеца Бен Ротуел и Туиваса.</p>
      <p>"Всичко мина много добре, подготовката протече на ниво, имах правилните спаринг партньори. Тактически се подготвихме. Моите партньори бяха същият размер като противника ми. Готов съм и в събота трябва да дам всичко от себе си. Ще се бия в най-легендарната зала за бойни спортове в целия свят, в Мека-та на бойните спортове. Там са се били Мохамед Али, Майк Тайсън и още много легенди. За мен ще бъде голямо удоволствие да се бия там. Прави ме горд, че ще представя България в тази зала и трябва да направя всичко възможно, за да победя", заяви Багата пред Николай Василев.</p>
      <figure>
        <img src="https://img.bg.sof.cmestatic.com/media/images/640x/Nov2019/2112011542.jpg"/>
        <figcaption>Снимка: Николай Василев</figcaption>
      </figure>
      <p>В двубоя срещу Люис българският боец ще разчита на добрата си целенасочена подготовка, както и на наученото през годините от самбото и джудото.</p>
      <p>"Може да се каже, че е един от най-опасните в UFC. Доста е атрактивен, има доста нокаути. По-тежък е от мен. Мисля, че моят ключ към победата ще бъде бързината, моята подготовка и моята издръжливост. Мисля, че ще му създам доста големи проблеми. Ключов фактор може да се окаже моето самбо и джудо, което ми е базата. При тежките не се знае. Един удар променя всичко", сподели Иванов.</p>
      <figure>
        <img src="https://img.bg.sof.cmestatic.com/media/images/640x/Nov2019/2112011539.jpg"/>
        <figcaption>Снимка: Николай Василев</figcaption>
      </figure>
    </article>
  </body>
</html>
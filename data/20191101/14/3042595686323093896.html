<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/begynte-a-grate-etter-utskjelling/71773837"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T14:07:45+00:00"/>
    <meta property="og:title" content="Begynte å gråte etter utskjelling"/>
    <meta property="og:description" content="I en ny bok forteller Nicklas Bendtner om da Arsenal-legenden Liam Brady var nær ved å kaste ham ut av klubben før karrieren skjøt fart."/>
  </head>
  <body>
    <article>
      <h1>Begynte å gråte etter utskjelling</h1>
      <h2>I en ny bok forteller Nicklas Bendtner om da Arsenal-legenden Liam Brady var nær ved å kaste ham ut av klubben før karrieren skjøt fart.</h2>
      <address><time datetime="2019-11-01T14:07:45+00:00">01 Nov 2019, 14:07</time> by <a rel="author">NTB I</a></address>
      <p>Tirsdag kommer den tidligere Rosenborg-spilleren med boken «Begge sider». Der forteller FC København-angriperen om et sammenstøt med Arsenals akademisjef Liam Brady i 2004. Episoden skjedde i november det året, og det hadde ikke gått tre måneder siden Bendtner var hentet til London og Arsenal.</p>
      <p>Det er avisen The Guardian som skriver om historien som det danske nyhetsbyrået Ritzau gjengir.</p>
      <p>Bendtner ble kalt inn på Bradys kontor. 16-åringen ante fred og ingen fare. Den talentfulle dansken hadde akkurat startet å trene med førstelaget under Arsène Wengers ledelse.</p>
      <p>- Jeg forventet ikke at noe var galt, for Wenger hadde allerede rost meg mange ganger mens jeg trente med førstelaget. Men der tok jeg feil, skriver Bendtner.</p>
      <h3>Kjeft</h3>
      <p>- «Hør her, gutt», sa han. «Jeg tror ikke at du er klar over hva som er på spill her, og hvor mange gutter som ville ha gitt sin høyre arm for å få den sjansen du har fått. Det tror jeg ikke du er klar over», lyder Bendtners gjengivelse av samtalen.</p>
      <p>Bendtner skriver at han fikk en lengre tale om at han var en stor fisk fra den lille dammen Danmark, og at fotball ikke automatisk er noe man er den beste til.</p>
      <p>
        <b>- Jeg fikk høre at jeg ikke skulle tenke på biler, dyre klokker og modellkjærester. Det var kun noe man fikk når man gjorde seg fortjent til det. Og det kunne utelukkende skje gjennom hardt arbeid, forteller angriperen.</b>
      </p>
      <p>Bendtner lovet umiddelbart bot og bedring, men Liam Brady hadde allerede bestemt seg for at Bendtner skulle sendes hjem.</p>
      <p>- Nei, det skal jeg ikke, sa Bendtner og begynte å gråte.</p>
      <p>- Det var første gang at jeg gråt foran noen andre enn foreldrene mine. Det gikk opp for meg hvor mye jeg ville bli værende i klubben. Arsenal var drømmen min, og jeg var i ferd med å ødelegge den eneste planen jeg noen gang hadde laget for meg selv, forteller dansken.</p>
      <h3>Hierarki</h3>
      <p>Bendtner forteller også om hvordan han slet med å finne sin plass i Arsenals hierarki. Blant annet brukte den daværende Arsenals-stjernen Thierry Henry tre berøringer i en øvelse der det kun var tillatt med to. Bendtner skrek opp og sa fra, men ble hysjet ned av Henry.</p>
      <p>Like etter hadde Bendtner tre berøringer på ballen og ble straffet med det samme. Bendtner klaget over at reglene ikke var like for alle.</p>
      <p>
        <b>Etter treningen tok Henry en prat med Bendtner. Den samtalen varte i to timer. Henry satte unggutten på plass og kom samtidig med gode råd.</b>
      </p>
      <p>- Jeg sugde alt til meg, og det endte med at vi ga hverandre en klem. Jeg trodde at saken var ute av verden. Det var den ikke. Den neste måneden fikk jeg ikke trene med førstelaget, sier dansken.</p>
    </article>
  </body>
</html>
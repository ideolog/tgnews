<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191101-import-elektroenergiyi-z-rf-zbilshuye-ryzyk-energetychnoyi-kryzy-ekspert/"/>
    <meta property="og:site_name" content="ФАКТИ"/>
    <meta property="article:published_time" content="2019-11-01T14:36:40+00:00"/>
    <meta property="og:title" content="Імпорт електроенергії з РФ збільшує ризик енергетичної кризи – експерт"/>
    <meta property="og:description" content="Директор енергетичних програм Центру Разумкова Володимир Омельченко розповів про можливі негативні наслідки відновлення імпорту електроенергії з Російської Федерації."/>
  </head>
  <body>
    <article>
      <h1>Імпорт електроенергії з РФ збільшує ризик енергетичної кризи – експерт</h1>
      <address>
        <time datetime="2019-11-01T14:36:40+00:00">01 Nov 2019, 14:36</time>
      </address>
      <p>Директор енергетичних програм Центру Разумкова Володимир Омельченко розповів про можливі негативні наслідки відновлення імпорту електроенергії з Російської Федерації.</p>
      <p>Відновлення імпорту електроенергії з Росії призведе до проблем у вітчизняній енергетиці і може спровокувати кризу цієї зими. Про це заявив директор <b>енергетичних програм Центру Разумкова Володимир Омельченко</b>.</p>
      <p>Експерт пояснив, що відкриття України для імпорту електроенергії призведе до значного зниження внутрішнього виробництва електроенергії, що позначиться на здатності енергокомпаній модернізувати свої активи.</p>
      <blockquote>– Це сильно вплине на здатність вітчизняних виробників реінвестувати і модернізувати активи, підготуватися до майбутньої інтеграції з європейським ринком електроенергії і переходити на поновлювані джерела енергії, – сказав Омельченко.</blockquote>
      <p>Він також зазначив, що імпортуючи струм з Росії, Україна потрапляє в залежність від Кремля, який в будь-який момент може припинити постачання електроенергії і <b>спровокувати енергетичну кризу в Україні</b>.</p>
      <blockquote>– Це рішення також значно збільшує ризик виникнення енергетичної кризи в Україні в осінньо-зимовий період 2019-2020 рр. Ми вже стикаємося з дуже реальною можливістю припинення імпорту газу через розірвання контракту між Нафтогазом України і Газпромом з 1 січня 2020 року поряд з нестачею вугілля.<br/>До цих ризиків тепер можемо додати можливість припинення імпорту електроенергії з усіма очевидними негативними наслідками для економіки, що призведе до соціально-політичної напруженості, – сказав Омельченко.</blockquote>
      <p>
        <b>Читайте: </b>
        <a href="https://fakty.com.ua/ua/ukraine/20191004-chomu-ukrayina-kupuye-elektroenergiyu-v-rosiyi-i-chym-tse-zagrozhuye/">Чому Україна купує електроенергію в Росії і чим це загрожує</a>
      </p>
      <p>Експерт додав, що ініціатива депутатів припинити імпорт з РФ, але залишити його з Білорусі не вирішить проблему, оскільки Білорусь не має надлишку електроенергії, тому фактично через неї буде постачатися російський струм.</p>
      <blockquote>– Не існує практичного способу зупинити постачання російської електроенергії через Білорусь, характер відносин між двома країнами означає, що Україна все ще буде вразливою для довільного припинення постачання, – підкреслив Омельченко.</blockquote>
      <p>18 вересня Верховна Рада ухвалила закон про внесення змін до деяких законів України у сфері використання ядерної енергії, в який <b>глава енергетичного комітету парламенту Андрій Герус</b> пролобіював правку – дозволити закуповувати українським споживачам імпортну електроенергію за двосторонніми договорами.</p>
      <p>За словами Геруса, імпорт повинен був здійснюватися з Білорусі. Але з 1 жовтня почалося постачання електроенергії з Росії в режимі імпорту. За першу половину жовтня <b>імпорт електроенергії з Росії виріс майже в два рази</b> – з 2,4 млн кВт/год до 4,5 млн кВт/год на добу.</p>
      <p>Раніше голова Всеукраїнської енергетичної асамблеї, <b>колишній міністр палива та енергетики Іван Плачков</b> висловив думку, що Росія захопить більшу частину нашого енергоринку через імпорт електроенергії і буде використовувати це для політичного тиску на українську владу.</p>
      <p>Нагадаємо, експерт з питань енергетики Юрій Корольчук закликає уряд втрутитися у питання <a href="https://fakty.com.ua/ua/ukraine/20191028-uryad-povynen-vyrishyty-pytannya-elektropostachannya-donbasu-korolchuk/">електропостачання Донецької і Луганської областей</a>.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Cheti-otkrivai-tvori-suhrani-Nova-vizualna-identichnost-za-plovdivskite-chitalishta-910407"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T14:40:00+00:00"/>
    <meta property="og:title" content="Чети, откривай, твори, съхрани. Нова визуална идентичност за пловдивските читалища"/>
    <meta property="og:description" content="На празника си - 1-ви ноември 2019 г.- пловдивските читалища получават своята нова визуална идентичн..."/>
  </head>
  <body>
    <article>
      <h1>Чети, откривай, твори, съхрани. Нова визуална идентичност за пловдивските читалища</h1>
      <address>
        <time datetime="2019-11-01T14:40:00+00:00">01 Nov 2019, 14:40</time>
      </address>
      <p>На празника си - 1-ви ноември 2019 г.- пловдивските читалища получават своята нова визуална идентичност.</p>
      <p>В изпълнение на програмата на Европейска столица на културата дизайнерите от "Постстудио" работят в последната година и половина за създаването на знак, който да отличи читалищата и да върне интереса на хората към тях като активни културни средища. В новия знак посланието "Напред, културата е слънце“ е изписано в кръг като самото слънце, за да напомни, че читалището е най-старата българска обществена институция, която изпълнява учебно-просветителски функции. Избраните шрифт и цветове обединяват минало и съвремие, така както и самите читалища присъстват в днешния културен живот. Новият облик има потенциала да привлече и нова младежка публика към читалищата, която да оцени тяхната уникалност и потенциал, както и големия ми заряд от енергия и ентусиазъм.</p>
      <p>От 2017 г. читалищата в Пловдив и региона са най-активният и ключов партньор на инициативата Пловдив – Европейска столица на културата 2019. Пловдивските читалища, разгръщат своя потенциал и показват наситена и мащабна програма, достигаща до най-широк кръг от участници и публики. Сред реализираните проекти на особен фокус са общностите с историите и спомените на пловдивските бежанци от Беломорска Тракия в кв. "Кючук Париж", културната история и традициите на българските евреи, кукерски игри в квартал "Коматево", жените от градските и селските райони. Основна тема на стотиците проведени събития в този период са писмеността и българската кирилица, традицията, старите детски игри и българския фолклор.</p>
      <p>Над 90 са читалищата от Южен Централен регион, които откликнаха на инициативата и впрегнаха въображение и артистичен потенциал, за да изпълнят своите идеи. За много от тях Европейска столица на културата е вдъхновение да се обърнат към съвременните форми, младежката култура като стрийт арт и графити, градското градинарство и екологията, както и да потърсят международни партньорства. Рекордьор по привлечени партньори е именно пловдивско читалище, което в рамките на програмата осъществи събитие с 13 допълнителни партньори и общо 300 изпълнители.</p>
      <p>Общо 27 проекта на читалищата от Пловдив с над 400 събития из различните части на града и неговите квартали допринесоха за това Европейска столица на културата да стигне наистина до всички.</p>
      <p>Приемственост и модерност са ключовите думи за осъвременяването и възраждането на пловдивските читалища. Новият знак е и символ на обединението между тези активни партньори и тяхното бъдещо "заедно“.</p>
      <p>Честит празник, читалища!</p>
    </article>
  </body>
</html>
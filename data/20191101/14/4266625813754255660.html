<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/01/sud_u_gaazi_vidmovyv_ukraini_u_vidvodi_suddi_u_spravi_pro_skifske_zoloto_1681597"/>
    <meta property="og:site_name" content="ZIK.UA"/>
    <meta property="article:published_time" content="2019-11-01T14:34:00+00:00"/>
    <meta property="og:title" content="Суд у Гаазі відмовив Україні у відводі судді у справі про &quot;скіфське золото&quot;"/>
    <meta property="og:description" content="Клопотання української сторони про відвід судді Апеляційного суду Амстердама, який розглядає справу про &quot;скіфське золото&quot;, не задоволене."/>
  </head>
  <body>
    <article>
      <h1>Суд у Гаазі відмовив Україні у відводі судді у справі про "скіфське золото"</h1>
      <address>
        <time datetime="2019-11-01T14:34:00+00:00">01 Nov 2019, 14:34</time>
      </address>
      <p>
        <b>Клопотання української сторони про відвід судді Апеляційного суду Амстердама, який розглядає справу про "скіфське золото", не задоволене.</b>
      </p>
      <p>Про це повідомила перший заступник міністра культури України Світлана Фоменко, <a href="https://ua.krymr.com/a/novyny-krymu-sud-u-haazi-sprava-pro-skifske-zoloto/30247971.html">інформує</a> Крим.Реалії. </p>
      <p>"Сьогодні було рішення про відмову в нашому клопотанні про відвід судді. Ніяких подробиць ми поки не маємо. Зв’язуватимемося з нашими голландськими радниками. Міністерство юстиції контролює цей процес", – сказала Фоменко.</p>
      <p>За її словами, у цій відмові "нічого страшного немає".</p>
      <p>"Це, звісно, ускладнення процедури, але ми далі рухаємося і подаємо подальші документи і беремо участь у розгляді", – додала вона.</p>
      <p>Нагадаємо, Україна 13 серпня <a href="https://zik.ua/news/2019/09/13/sprava_pro_skifske_zoloto_ukraina_podala_klopotannya_pro_vidvid_suddi_1646457">подала клопотання</a> головуючому про відвід судді Апеляційного суду Амстердама у справі про повернення колекції "скіфського золота" через його тісну співпрацю з Росією.</p>
      <p>Апеляційний суд Амстердаму 16 липня відклав рішення у справі про "скіфське золото", постановивши, що <a href="https://zik.ua/news/2019/07/16/cud_amsterdama_vidklav_rishennya_u_spravi_skifskogo_zolota_1607103">потребує додаткової інформації</a> від сторін. </p>
      <p>У грудні 2016 року Окружний адміністративний суд Амстердаму (Нідерланди) ухвалив рішення про те, що експонати кримських музеїв із колекції "Крим – золотий острів у Чорному морі" (так зване "скіфське золото") повинні бути повернуті в Україну. </p>
      <p>11 березня цей суд почав розглядати апеляцію музеїв анексованого Росією Криму на рішення про повернення колекції "скіфського золота" Україні.</p>
      <p>Колекцію "скіфського золота" вивезли з Криму на виставку в археологічний музей Алларда Пірсона в Амстердамі на початку лютого 2014 року, ще до того, як півострів незаконно анексувала Росія. Через анексію Росією Криму (яку Нідерланди не визнають) виникло запитання, кому повертати кримську колекцію. Україна вимагала від музею повернути експонати.</p>
      <p>Відмову повернути колекцію Національному музею історії України нідерландська сторона мотивувала побоюванням про можливі претензії з боку кримських музеїв. Україна ж наполягала, що поки Крим окупований Росією, експонати не можна повертати на півострів, а треба передати безпосередньо державі Україна.</p>
      <related>
        <h4>читайте також</h4>
        <a href="https://zik.ua/news/2019/10/25/borodyanskyy_zayavyv_shcho_ukraina_maie_vysoki_shansy_vygraty_spravu_pro_1676411"/>
        <a href="https://zik.ua/news/2019/09/13/sprava_pro_skifske_zoloto_ukraina_podala_klopotannya_pro_vidvid_suddi_1646457"/>
        <a href="https://zik.ua/news/2019/08/13/promizhne_rishennya_sudu_u_spravi_skifskogo_zolota_neochikuvane_y_nebezpechne_1625941"/>
        <a href="https://zik.ua/news/2019/07/28/niderlandy_zatyaguvatymut_rishennya_po_skifskomu_zolotu_yakomoga_dovshe_1614741"/>
      </related>
    </article>
  </body>
</html>
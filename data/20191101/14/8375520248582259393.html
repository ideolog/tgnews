<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/health/u-chernigivskiy-shkoli-kilkist-hvorih-na-gepatit-zrosla-do-23-637042.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T14:23:16+00:00"/>
    <meta property="og:title" content="У чернігівській школі кількість хворих на гепатит зросла до 23"/>
    <meta property="og:description" content="Попри зростання числа інфікованих вірусом, заняття в школі відновлять у понеділок, 4 листопада"/>
  </head>
  <body>
    <article>
      <h1>У чернігівській школі кількість хворих на гепатит зросла до 23</h1>
      <address>
        <time datetime="2019-11-01T14:23:16+00:00">01 Nov 2019, 14:23</time>
      </address>
      <h4>Попри зростання числа інфікованих вірусом, заняття в школі відновлять у понеділок, 4 листопада</h4>
      <p>Кількість хворих на вірусний гепатит «А» у школі №7 міста Чернігова зросла до 23-х.</p>
      <p>Про це повідомляє <a href="https://chernigiv-rada.gov.ua/news/id-38182/">пресслужба Чернігівської міської ради</a>.</p>
      <p>«Члени комісії повідомили, що наразі серед захворілих 21 учень 1, 4, 5, 6, 8-го класів та 2 дорослих, загалом 23 особи. Діти перебувають в обласній дитячій лікарні, їм призначене відповідне лікування», - йдеться у повідомленні.</p>
      <p>Попри зростання числа інфікованих вірусом, заняття в школі відновлять у понеділок, 4 листопада. Таке рішення ухвалила сьогодні міська комісія з питань техногенно-екологічної безпеки і надзвичайних ситуацій.</p>
      <p>Наразі продовжується обстеження дітей та дорослих. Загалом його потребує 510 осіб, з яких 369 - учні. У міських лікарнях обстежено 375 чоловік, у тому числі 262 дитини.</p>
      <p>Зазначається, що медичний огляд усіх контактних відбудеться повторно через два тижні.</p>
      <p>Із 21 по 27 жовтня до інфекційного відділення Чернігівської обласної дитячої лікарні з гепатитом «А» було госпіталізовано перших 16 школярів ЗОШ №7. Раніше, 18 жовтня, з таким діагнозом у лікарню потрапила працівниця харчоблоку школи. За припущенням керівництва міського управління охорони здоров’я, саме вона і стала джерелом розповсюдження захворювання.</p>
      <p>У школі проводиться комплекс протиепідемічних заходів, <a href="https://glavcom.ua/news/u-chernigovi-prizupinili-navchannya-u-shkoli-de-stavsya-spalah-gepatitu-635809.html">а навчання призупинене до кінця тижня</a>.</p>
      <related>
        <a href="https://glavcom.ua/news/v-ukrajini-je-189-sirovatok-proti-difteriji-moz-636979.html"/>
        <a href="https://glavcom.ua/country/health/spalah-gepatitu-u-chernigovi-kilkist-gospitalizovanih-shkolyariv-zrosla-do-20-636277.html"/>
        <a href="https://glavcom.ua/news/devyatero-lyudey-u-harkivskiy-oblasti-zahvorili-na-gepatit--635849.html"/>
      </related>
    </article>
  </body>
</html>
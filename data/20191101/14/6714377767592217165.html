<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aktuality.sk/clanok/737527/viac-ako-polovica-slovakov-nesuhlasi-so-zavedenim-50-dnoveho-moratoria/"/>
    <meta property="og:site_name" content="Aktuality.sk"/>
    <meta property="article:published_time" content="2019-11-01T14:05:00+00:00"/>
    <meta property="og:title" content="Viac ako polovica Slovákov nesúhlasí so zavedením 50-dňového moratória"/>
    <meta property="og:description" content="S predĺžením moratória nesúhlasia najmä voliči opozičných strán."/>
  </head>
  <body>
    <article>
      <h1>Viac ako polovica Slovákov nesúhlasí so zavedením 50-dňového moratória</h1>
      <address><time datetime="2019-11-01T14:05:00+00:00">01 Nov 2019, 14:05</time> by <a rel="author">https://www.facebook.com/Aktuality.sk, Aktuality.sk</a></address>
      <p>S predĺžením moratória nesúhlasia najmä voliči opozičných strán.</p>
      <p>Takmer šesť z desiatich Slovákov (59,4 percenta) nesúhlasí so zavedením moratória v dĺžke 50 dní pred konaním volieb. Vyplýva to z prieskumu agentúry Focus. Výberovú vzorku tvorilo 1000 respondentov. TASR o tom v piatok informoval sociológ a riaditeľ agentúry Focus Martin Slosiarik.</p>
      <p>Ako z výsledkov vyplýva, 40,3 percenta opýtaných určite nesúhlasí a 19,1 percenta skôr nesúhlasí s tým, aby nebolo možné v médiách zverejňovať prieskumy preferencií politických strán, a to 50 dní pred samotnými voľbami.</p>
      <h3>Najviac súhlasov medzi voličmi SNS</h3>
      <p>Nadpriemerný podiel respondentov, ktorí nesúhlasia so zavedením 50-dňového moratória, je medzi voličmi strany Za ľudí (85 percent), koalície PS-Spolu (84 percent), SaS (83 percent), OĽaNO (74 percent), KDH (72 percent) a Most-Híd (71 percent).</p>
      <p>S opačným názorom, teda že 50-dňové moratórium by malo byť zavedené, súhlasí približne tretina respondentov (35,6 percenta). Pritom 17,8 percenta rozhodne súhlasí a 17,8 percenta skôr súhlasí s takýmto návrhom.</p>
      <p>Z prieskumu tiež vyplýva, že nadpriemerný podiel respondentov, ktorí súhlasia so zavedením 50-dňového moratória, je medzi voličmi SNS (64 percenta), Smer-SD (53 percent) a ĽSNS (53 percent).</p>
      <p>Prieskum verejnej mienky sa uskutočnil v dňoch od 23. októbra do 28. októbra.</p>
      <p>Ak sa Vám článok páčil, podporte nás.<br/>Slobodné médiá a nezávislá žurnalistika existujú aj vďaka Vám. <a href="https://www.aktuality.sk/plus/#payment-choices">Chcem podporiť </a>ČÍTAJTE VIAC O TÉME: <a href="https://tema.aktuality.sk/prieskum/">Prieskumy verejnej mienky</a></p>
    </article>
  </body>
</html>
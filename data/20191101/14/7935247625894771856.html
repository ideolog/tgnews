<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/emekli-daha-iyi-bir-yasam-istiyor-213876h.htm"/>
    <meta property="og:site_name" content="OLAY"/>
    <meta property="article:published_time" content="2019-11-01T14:56:19+00:00"/>
    <meta property="og:title" content="Emekli daha iyi bir yaşam istiyor"/>
    <meta property="og:description" content="Emeklilerin yüzde 85'inin 'açlık sınırı' altında maaş aldıklarını ve büyük bölümünün kredi kartı borçlusu olduğunu ileri süren TÜED Uludağ Şube Başkanı Kenan Pars, ''Sosyal devlet anlayışı gereği daha iyi şartlarda yaşam istiyoruz'' dedi."/>
  </head>
  <body>
    <article>
      <h1>Emekli daha iyi bir yaşam istiyor</h1>
      <h2>Emeklilerin yüzde 85'inin 'açlık sınırı' altında maaş aldıklarını ve büyük bölümünün kredi kartı borçlusu olduğunu ileri süren TÜED Uludağ Şube Başkanı Kenan Pars, ''Sosyal devlet anlayışı gereği daha iyi şartlarda yaşam istiyoruz'' dedi.</h2>
      <address>
        <time datetime="2019-11-01T14:56:19+00:00">01 Nov 2019, 14:56</time>
      </address>
      <p>
        <b>EKONOMİ SERVİSİ</b>
      </p>
      <p>Türkiye Emekliler Derneği (TÜED) Uludağ Şube Başkanı Kenan Pars, emeklilerin ekonomik sıkıntı içinde olduklarını söyledi.</p>
      <p>Kenan Pars, 29 Ekim Cumhuriyet Bayramı programları kapsamında, emeklilere katkı sunan kurum ve kuruluşlar ile basın mensuplarına plaket takdim edildiği törende önemli açımlamalar yaptı. Cumhuriyetin 96. yılını büyük bir balo ile kutlamayı planladıklarını, ancak Barış Pınarı Harekatı ve gelen şehit haberleri nedeniyle organizasyonu iptal ettiklerini vurgulayan Pars, ''Ulu Önderimiz Gazi Mustafa Kemal Atatürk'ün büyük mücadelelerle kurduğu Cumhuriyet'in coşkusunu her zaman yüreğimizde hissedecek ve Cumhuriyetimizin koruyucusu ve kollayıcısı olacağız. Bugün şanlı bayrağımız göklerde dalgalanıyorsa, minarelerimizde ezanlar okunuyorsa, bunu Ulu Önder'imize ve silah arkadaşlarına borçluyuz. Onlara bir kez daha minnet ve şükranla anıyoruz'' dedi.</p>
      <p>
        <b>TÜFE ENDEKSLİ ZAM KORUMUYOR</b>
      </p>
      <p>Sözü emeklilerin sorunlarına getiren Kenan Pars, Türk-İş'in ekim raporuna göre 4 kişilik bir ailenin sağlıklı, dengeli ve yeterli beslenebilmesi için yapması gereken gıda harcaması tutarının (açlık sınırı) 2 bin 65 TL olduğuna işaret etti. Pars, buna giyim, konut, ulaşım, eğitim, sağlık ve benzeri ihtiyaçlar için yapılması gereken harcamalar eklendiğinde (yoksulluk sınırı) rakamın 6 bin 725 TL'ye ulaştığına dikkat çekti. Bu tablonun emeklilerin yüzde 90'ının yoksulluk sınırı altında, yüzde 85'inin de açlık sınırı altında maaş aldıklarını ortaya koyduğunu belirten Pars, ''SSK ve Bağ-Kur emeklilerine 6 ayda bir yapılan TÜFE endeksli zamları, emeklileri koruyan bir sistem olarak görmüyoruz. Emeklilerin yüzde 80'inin kredi kartı borcu bulunuyor'' diye konuştu.</p>
      <p>
        <b>SOSYAL DEVLET ANLAYIŞININ GEREĞİ</b>
      </p>
      <p>Gazi Mustafa Kemal Atatürk'ün bir milletin yaşlı vatandaşlarına ve emeklilerine karşı tutumu, o milletin yaşama kudretinin en önemli kıstasıdır'' sözünü hatırlatan TÜED Uludağ Şube Başkanı Kenan Pars şöyle devam etti: ''Hayatlarının en verimli çağlarını devletine, milletine hizmet ederek geçiren emeklilerimizin, emeklilik döneminde sağlıklı, huzurlu, refah içinde bir hayat sürmeleri en büyük isteğimizdir. Ülkemizin kalkınması için değerli hizmetler yapan, alın teri döken emeklilerimize en iyi hayat şartlarını sağlamak sosyal devlet anlayışının da gereğidir.''</p>
      <p>
        <b>İNDİRİM ANLAŞMALARI KAZANDIRIYOR</b>
      </p>
      <p>Kenan Pars, 8 bin 500 üyeleri olduğunu belirterek, bu sayıyı 3 yıl içinde 20 binin üzerine taşımayı hedeflediğini söyledi. Bursa'da sayıları 550 bini bulan emeklilerin aslında çok büyük bir güç olduğuna işaret eden Pars, bu kesime avantaj sağlama adına TÜED'in 108 şubesi arasında fark yaratacak adımlar attıklarını anlattı. Bunlardan birinin çok sayıda kuruluşla yaptıkları indirim anlaşmaları olduğunu vurgulayan Pars, akaryakıttan sağlığa, giyimden eğitime, konaklama, tekstil ve kaplıcalara kadar birçok alana uzanan protokoller sayesinde üyelerinin büyük kazanımlar sağladığını anlattı. Pars, üye aidatlarının yıllık 36 TL olduğunu da sözlerine ekledi.</p>
      <p>
        <b>OLAY'A PLAKET</b>
      </p>
      <p>TÜED Uludağ Şubesi Başkanı Kenan Pars, Olay Gazetesi Yayın Kurulu Üyesi Hasan Ali Çavuş'a katkılarından dolayı plaket takdim etti. Dernek yöneticilerinin hazır bulunduğu törende, emekliler Olay TV ve Olay Gazetesi Köşe Yazarı İhsan Aydın'ı da ödüle layık gördü.</p>
      <figure>
        <img src="https://www.olay.com.tr/d/other/iceri-075.jpg"/>
      </figure>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543879.html/%D8%AF%D8%B1%DA%A9-%D9%86%D8%A7%D8%AF%D8%B1%D8%B3%D8%AA-%D8%A7%D8%B2-%D8%A7%D8%B5%D9%88%D9%84-%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D8%B9%D9%84%D8%AA-%D8%A7%D9%81%D9%88%D9%84-%D8%A2%D9%85%D8%B1%DB%8C%DA%A9%D8%A7-%D8%A7%D8%B3%D8%AA--%D8%B1%DB%8C%D8%B4%D9%87-%D8%A2%D8%B4%D9%88%D8%A8-%D9%87%D8%A7-%D8%AF%D8%B1-%D8%AF%D9%86%DB%8C%D8%A7-%D9%85%D8%AD%D8%B5%D9%88%D9%84-%D8%AC%D8%A7%D8%B3%D9%88%D8%B3-%D8%AE%D8%A7%D9%86%D9%87-%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%A7%D8%B3%D8%AA--%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D9%88-%D9%88%D8%B2%D8%B1%D8%A7-%D9%87%D9%85-%D8%A8%D8%A7-%D8%B9%D9%88%D8%A7%D9%85%D9%84-%D9%81%D8%A7%D8%B3%D8%AF-%D9%85%D8%A8%D8%A7%D8%B1%D8%B2%D9%87-%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T14:52:00+00:00"/>
    <meta property="og:title" content="درک نادرست از اصول انقلاب اسلامی علت افول آمریکا است/ ریشه آشوب‌ها در دنیا محصول جاسوس خانه‌های آمریکا است/ رئیس جمهور و وزرا هم با عوامل فاسد مبارزه کنند"/>
    <meta property="og:description" content="در خطبه های نماز جمعه خراسان رضوی بر ضرورت مبارزه با فسادهای اقتصادی و برگزاری هرچه باشکوه تر راهپیمایی 13 آبان تاکید شد."/>
  </head>
  <body>
    <article>
      <h1>درک نادرست از اصول انقلاب اسلامی علت افول آمریکا است/ ریشه آشوب‌ها در دنیا محصول جاسوس خانه‌های آمریکا است/ رئیس جمهور و وزرا هم با عوامل فاسد مبارزه کنند</h1>
      <h2>در خطبه های نماز جمعه خراسان رضوی مطرح شد؛</h2>
      <address>
        <time datetime="2019-11-01T14:52:00+00:00">01 Nov 2019, 14:52</time>
      </address>
      <p>در خطبه های نماز جمعه خراسان رضوی بر ضرورت مبارزه با فسادهای اقتصادی و برگزاری هرچه باشکوه تر راهپیمایی 13 آبان تاکید شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>، نماز عبادی سیاسی جمعه در سراسر خراسان رضوی برگزار شد و در این خطبه ها بر ضرورت مبارزه با فسادهای اقتصادی و برگزاری هرچه باشکوه تر راهپیمایی 13 آبان تاکید شد.</p>
      <p>
        <b>امام جمعه مشهد: </b>
      </p>
      <p>
        <b>درک نادرست از اصول انقلاب اسلامی علت افول آمریکا است</b>
      </p>
      <p>آیت‌الله سیداحمد علم‌الهدی ظهر امروز در خطبه‌های نماز جمعه مشهد در جمع زائران و مجاوران بارگاه رضوی اظهارکرد: 40 سال پیش که جوانان مومن ما از نرده‌های جاسوسخانه آمریکا بالا رفتند و آن را تسخیر کردند آمریکا روی کره زمین هیبتی داشت و برابر اقدام انقلابی دانشجویان، دولت وقت استعفا داد؛ دولت بازرگان دولت موقت انقلاب بود و در مقابل این اقدام عملی در استکبارستیزی استعفا دادند و کنار رفتند و گفتند وقتی بنا شد با آمریکا این گونه بجنگیم که یک جریان هژمونی مسلط است نمی‌توانیم کشور را اداره کنیم و البته از اول هم نمی‌توانستند و این کاره نبودند اما شرایط اقتضا می‌کرد این دولت چندصباحی روی کار بیاید وگرنه یک کشور انقلابی را نمی‌توانستند اداره کنند.</p>
      <p>وی افزود: هیمنه و هیبت آمریکا چشمشان را پر کرده بود و فکر می‌کردند با این موضع نمی‌توان زندگی کرد؛ خیلی از بزرگان سیاست نیز گفتند این چه کاری بود صورت گرفت و چرا خود را وارد جریانی مصیبت‌بار کردیم و تنها کسی که اعلام کرد این انقلاب دوم بود، امام بزرگوار بود؛ سیلی به صورت آمریکا خورد و ثابت شد آمریکا ببر پوشالی مقوایی است. تصور این بود اگر کسی به آمریکا بگوید بالای چشمت ابروست دیگر قدرت نفس کشیدن ندارد اما مردم دنیا دیدند جاسوسان آمریکایی گرفته شده و حبس شدند و چندین ماه هم اینها نگه داشته شدند و آمریکا قدرت هیچ تکانی را نداشت.</p>
      <p>نماینده ولی‌فقیه در خراسان رضوی تصریح کرد: از آن روز تا امروز، 40 سال می‌گذرد و در این 40 سال، بیش از 40 بار و بلکه 400 بار آمریکا توطئه کرده و علیه ما برنامه‌ریزی کرده و فتنه سرسختانه در داخل کشور به‌وجود آورده و از خارج تهدید کرده اما در هر توطئه که در این 40 سال داشت، شکست خورد و بیشتر آبرویش رفت.</p>
      <p>علم‌الهدی بیان کرد: امروز اقمار آمریکا به این کشور بی‌اعتماد شده‌اند، آن روز اراده آمریکا حاکم بود اما امروز اراده ملت‌ها غالب شده است و نمونه این خاری و ذلت را در جریان جنگ یمن و حکومت سعودی شاهد هستید؛ آمریکا اراده کرد یمن نابود شود اما سعودی در حال نابود شدن است، در دنیا کشوری پیدا نمی‌کنید که پرچم آمریکا را آتش نزنند. شخصیت‌های سیاسی آمریکا در هیچ سرزمینی قدم نمی‌گذارند مگر اینکه با دشنام و سب مردم روبه‌رو می‌شوند.</p>
      <p>امام جمعه مشهدمقدس تصریح کرد: چرا آمریکا به این وضع کشیده شد؟ بحث آمریکا نیست بحث تمام دشمنان ماست؛ تمام دشمنان ما و حتی هواداران داخلی آنها که فکر می‌کنند با وابستگی در آینده به قدرتی می‌رسند آنها نیز این مشکل را دارند. آمریکا یک مستکبر، متجاوز، جهانخوار، ظالم، خون‌ریز و سفاک است اما بخش عمده این فلاکت ناشی از اختلال در درک ایران بود.</p>
      <p>علم‌الهدی بیان کرد: آمریکا از اسلام و دین درک درستی نداشت؛ قرآن برایش با انجیل تحریف شده و مسجد و کلیسا برایش یکی بود؛ تصور می‌کرد می‌تواند سفره اسلام را جمع کند و از فرهنگ حاکم بر مردم ایران، اطلاعی نداشته و ندارد. آمریکا از هویت فرهنگی مردم اطلاعی ندارد. آنها شناخت درستی از رهبری ایران نداشته و ندارند و نمی‌دانست اینها بر تمام اصول مردم حاکمیت دارند و بر جان‌های مردم مرتبط هستند.</p>
      <p>وی با اشاره به درک نادرست آمریکا از روحانیت شیعه تاکید کرد: آنها نمی‌دانند روحانیت در مسیر بصیرت‌افزایی تا پای جان ایستاده‌اند و از جوان ایرانی نیز درک صحیحی ندارند؛ نمی‌دانند جوان ایرانی، جوان 8 سال دفاع مقدس و مدافع حرم است و از ساختار مردم‌سالاری دینی نیز اطلاع ندارد. آنها از ساختار قدرت در ایران نیز درک صحیحی نداشته و ندارند.</p>
      <p>عضو مجلس خبرگان رهبری بیان کرد: ما سرمایه‌ای به نام معنویت داریم که دو عنصر دارد که یکی توسل است و دیگری توکل؛ با توسل خود را با اولیای خدا پیوند داده و با توکل همه چیزمان به خدا واگذار شده است. از قدرت نظامی و نیروی انسانی عرصه دفاعی ما خبر نداشتند؛ نیروی دفاعی عرصه مقابله با دشمن آن قدر پابرجا است که یکی آن را با صد نیروی جای دیگر نمی‌توان ارزیابی کرد.</p>
      <p>علم‌الهدی اظهار داشت: آنها نمی‌دانستند ارتش و سپاه امروز ایران در درک و بینش به یکدیگر آمیخته هستند و یک قدرت و نیرو هستند و از تمام عنصر ایثار و شهادت در جامعه ما خبر نداشتند. آمریکایی‌ها ماده پرست هستند و مقابل چشمشان فقط پول است و قدرت و شهوت اما مقابل مردم ما و چشم آنها خدا و بهشت و سعادت ابدی و عشق عزیزان خداست.</p>
      <p>وی گفت: به من طلبه همین جوان 19 ساله که می‌رسد می‌گوید دعا کنید که من شهید شوم و این را آمریکا، اروپا، اسرائیل و بی‌دین‌های داخل مملکت و لائیک‌ها نمی‌فهمند؛ هر روز می‌خواهند صف‌آرایی کرده و به خیال خودشان به نظام لطمه بزنند اما هیچ غلطی نمی‌توانند بکنند. آمریکا بدبخت شده است و امروز آمریکا دمش را روی کول خود گذشته و مزدورانش را در کام دشمن رها کرده و فرار می‌کند و می‌رود و در منطقه اسلام و قدرت اسلام حاکم می‌شود.</p>
      <p> </p>
      <p>
        <b>امام‌جمعه اسحاق‌آباد:</b>
      </p>
      <p>
        <b>منطقه محروم اسحاق‌آباد از چشم مسئولین افتاده است/ دانش آموزان اسحاق‌آباد امنیت ندارند</b>
      </p>
      <p>حجت‌الاسلام‌والمسلمین علیرضا زارعی در خطبه‌های نماز جمعه اسحاق‌آباد گفت: در 13 آبان سه اتفاق در کشور افتاده است، تبعید امام خمینی (ره) به ترکیه، کشتار دانش آموزان در محوطه دانشگاه تهران و تسخیر لانه جاسوس توسط دانشجویان انقلابی اتفاق افتاده است.</p>
      <p>وی تأکید کرد: هرکدام از این حوادث در سال‌های مختلف باعث نقش‌آفرینی در نهضت انقلاب اسلامی داشته و این حوادث هویت مبارزه با استکبار داشته است و مردم در این روز مشت محکمی به دهان یاوه‌گویان خواهند زد.</p>
      <p>امام‌جمعه اسحاق‌آباد افزود: امروز آمریکا 38 پایگاه نظامی و 223 سفارت‌خانه و کنسولگری در کشورهای مختلف دارد و تمام این‌ها لانه جاسوسی است و حتی کشورهایی دوستشان مانند آلمان، انگلیس و فرانسه از دست جاسوسی‌های این کشور آزاد نیستند.</p>
      <p>زارعی تصریح کرد: طی 40 سال گذشته فتنه‌های مختلفی در کشور ما اتفاق افتاده که آمریکا پشت پرده آن‌ها بوده است و کشورهای مختلفی همین حالا در حال ضربه خوردن از این لانه‌های جاسوسی هستند، لبنان و عراق نمونه‌های امروزی این مطلب هستند.</p>
      <p>وی ادامه داد: اگر مردم لبنان و عراق با دقت برخورد نکنند برای کشورشان مشکلات عظیمی ایجاد خواهد شد.</p>
      <p>امام‌جمعه اسحاق‌آباد خاطرنشان کرد: خبرهایی از کشته شدن ابوبکر البغدادی به گوش می‌رسد و این درسی برای افراد دل داده به آمریکا است و نشان می‌دهد که کسانی که به آمریکا اعتماد کرده‌اند روزی که تمام شوند توسط همان‌ها خواهند مرد.</p>
      <p>زارعی عنوان داشت: آمریکا کارش دوشیدن دوستانش هست و امام خمینی (ره) مذاکره با آمریکا را مانند رابطه گرگ‌ومیش تصور کرده است.</p>
      <p>
        <b>وضعیت مدارس اسحاق‌آباد اسفناک است</b>
      </p>
      <p>وی با اشاره به ناراحتی مسئولین از بیان انتقادها در خطبه‌های نماز جمعه گفت: ما خواسته زیادی نداریم، ما می‌گوییم بیاید از نزدیک مشکلات مردم را ببینید و مشکلات آموزشی و بهداشتی را ببینید.</p>
      <p>امام‌جمعه اسحاق‌آباد افزود: مدارس اسحاق‌آباد وضعیت اسفباری دارد و مدارسی نیست که در شأن دانش آموزان ما باشد. مدارس ما از استحکام و مقاومت کافی برخوردار باشد و هشدار می‌دهم که بی‌توجهی نسبت به نوسازی و مقاومت سازی مدارس ممکن است حوادث تلخی را رقم بزند.</p>
      <p>زارعی تأکید کرد: سه روز قبل بعد از باران به مدرسه‌ای رفتم و دیدم که اصلاً جای راه رفتن نیست، ممکن است حادثه غم‌انگیزی اتفاق بی افتدم که خود مسئولین خودشان را بعدها ملامت کنند.</p>
      <p>وی بیان داشت: درهرصورت به خاطر سیاست‌های غلط، چشم داشتن به آمریکا و اروپا و دل‌خوشی به برجام و عدم توجه به اقتصاد مقاومتی توسط دولت، جیب قوه مجریه خالی است تا برای مدارس و کارهای عمرانی منطقه هزینه کنند، از خیرین می‌خواهیم در این موضوع و حل مشکلات دانش آموزان ورود کنند.</p>
      <p>
        <b>دانش آموزان اسحاق‌آباد امنیت ندارند</b>
      </p>
      <p>امام‌جمعه اسحاق‌آباد افزود: آیا خود مسئولین حاضر هستند که بچه‌های خود را به این مدارس بفرستند، کوچک‌ترین حادثه‌ای باعث تلخ‌ترین حادثه خواهد شد و بچه‌های ما امنیت ندارند.</p>
      <p>زارعی ادامه داد: اصلاً نمی‌دانم چرا مسئولین درد مردم اسحاق‌آباد در بخش میان جلگه را نمی‌بینند و هر امکانات و برنامه‌ای است به بالای جاده متمرکزشده است و پایین جاده دیده نمی‌شود، حتی مسئولین استانی و کشوری را به منطقه زبرخان می‌آورند ولی به اسحاق‌آباد نمی‌آورند و به مناطق دیگر می‌برند و درنهایت می‌گویند این منطقه برخوردار است.</p>
      <p>
        <b>منطقه محروم اسحاق‌آباد از چشم مسئولین افتاده است</b>
      </p>
      <p>وی تأکید کرد: مسئولین بیایند و ببینند که در منطقه برخوردار میان جلگه، منطقه محرومی مثل اسحاق‌آباد وجود دارد که از چشم مسئولین افتاده است و امیدواریم که مسئولین از خواب غفلت بیدار شوند و به کمبودهای بهداشتی و آموزشی این منطقه توجه داشته باشند و متأسفانه مسئولین توجیه‌های غلطی را به خواسته‌های مردم می‌دهد.</p>
      <p>امام‌جمعه اسحاق‌آباد با اشاره به کشاورزی منطقه تصریح کرد: خرید محصولات کشاورزی مشکل دیگر مردم منطقه شده است و اگر از طرف دولت حمایت شود دست دلالان کوتاه می‌شود.</p>
      <p>وی افزود: وضعیت آلو و زعفران و گوجه‌فرنگی وضعیت اسفباری برای منطقه ما بود و چرا مسئولین به فکر مردم نیستند و میدان را به دست دلالان می‌دهند، زحمت و خستگی برای کشاورزان است ولی سود برای مردم است.</p>
      <p> </p>
      <p>
        <b>امام جمعه قوچان:</b>
      </p>
      <p>
        <b>13 آبان ماه روز مقابله با طغیان گری مستکبران است</b>
      </p>
      <p>حجت الاسلام والمسلمین محمدعلی دستجردی، امام جمعه قوچان ظهر امروز در خطبه های نماز جمعه این شهرستان ضمن تسلیت شهادت امام حسن عسکری(ع) و وفات حضرت سکینه(س)اظهار داشت: امام حسن عسکری کوتاه ترین زمان دوران امامت را داشت و تثبیت ولایت فقیه مربوط به این دوران است که توسط این امام بزرگوار شکل گرفت.</p>
      <p>وی با بیان اینکه اقدامات بسیر خوبی برای تبیین موضوع ولایت فقیه در جامعه از سوی برخی دنشگاه های ب ویژه دانشگاه امم صادق(ع) انجام گرفته است،ادامه داد: اگر امروز شیعه و شیعیان دارای ثبات بوده و در برابر تمام مذاهب توان فوق العاده ای دارد، ناشی از تثبیت ولایت فقیه در دوران امامت امام حسن عسکری(ع) است و این مساله می بایست برای تمام شیعیان و به ویژه نسل جوان تبیین شود.</p>
      <p>وی 13 آبان ماه را روز استکبارستیزی و مقابله با طغیان گری دانست و افزود: استکبار توان تحمل حق گویی را ندارد و تبعید امام خمینی(ره) پیش از پیروزی انقلاب اسلامی به دلیل حق طلبی و حق گویی شجاعانه ایشان در موضوعات مختلف از جمله ماجرای کاپیتولاسیون بود.</p>
      <p>خطیب نماز جمعه قوچان با بیان اینکه مقاومت چهل ساله انقلاب در برابر استکبار ناشی از شجاعت ملت بزرگ ایران است، تصریح کرد: با گذشت چهل سال از انقلاب اسلامی ایران برخی تلاش می کنند روز 13 آبان ماه را روز تسخیر سفارت آمریکا بیان کنند اما معتقدیم این تفسیر اشتباه بوده و 13 آبان ماه روز تسخیر لانه جاسوسی آمریکا بوده است و تاریخ هیچگاه قربانی شدن جوانان و نوجوانان ایرانی در برابر معاون رئیس جمهوری آمریکا را فراموش نخواهد کرد.</p>
      <p>حجت الاسلام دستجردی با بیان اینکه آمریکا برای کمک به تروریسم و داعش از هیچ تلاشی دریغ نکرد اما حالا در ماجرای کشته شدن ابوبکر البغدادی خود را دشمن داعش معرفی می کند، یادآور شد: رویکرد استکبارستیزیطی دهه های اخیر، عامل عظمت ملت ایران است و مقاومت را بخش جدایی ناپذیر زندگی نوجوانان و دانش اموزان ایرانی می دانیم.</p>
      <p>امام جمعه قوچان شعار مرگ برآمریکا را نماد استکبارستیزی دانست و تصریح کرد: بسیج دانش آموزی و آموزش و پرورش می بایست جریان مقاومت را در زندگی دانش آموزان پایه گذاری وآنها را برای سربازی حضرت ولی عصر(عج) آماده و تربیت کنند.</p>
      <p>وی با اشاره به برخی اثرات مقاومت در برابر رژیم صهیونیستی یادآور شد: نتانیاهو دیگر نمی تواند کابینه ای تشکیل بدهد و استیصال وی ناشی از مقاومت مردم فلسطین و سایر کشورهای اسلامی در برابر این رژیم اشغالگر بوده است.</p>
      <p>وی بیان داشت: راه اندازی مرکز سایبری برای جلوگیری از افراط و تفریط در منطقه از سوی رژیم اشغالگر قدس و حمایت های مالی حاکمان سعودی در دستورکار مستکبرین قرار گرفته و این مرکز را در واقع چیزی جز مرکز تشنج و خباثت نمی دانیم و می بایست تمام افراد جامعه به ویژه نسل جوان مراقب رفتارهای دشمنان در فضای مجازی باشند.</p>
      <p>رئیس شورای فرهنگ عمومی با بیان اینکه چالش های بسیار زیادی در حوزه فرهنگ عمومی داریم و بسیاری از مصوبات شورای فرهنگ عمومی به خوبی اجرایی نمی شود، گفت: اسراف و دورریختن مواد غذایی یکی از ناهنجاری های مهم در جامعه امروز ما بوده  و از سویی مصرف انرژی به خوبی ساماندهی نمی شود و یارانه پرداختی این حوزه نیز به خوبی مدیریت نمی شود به گونه ای که سرمایه داران و ثروتمندان بیش از سایر اقشار از یارانه های سوخت و انرژی استفاده می کنند.</p>
      <p>حجت الاسلام دستجردی پیاده سازی تمدن نوین اسلامی در جامعه را یک ضرورت دانست و خاطر نشان کرد: وقف، حسنه بسیار عالی و مورد توجه خداوند است، به گونه ای پیامبر اکرم(ص) مامور به پایه گذاری و نهادینه سازی این فرهنگ شد.</p>
      <p>وی وقف را عامل توازن میان ثروتمندان و فقرا دانست و تاکید کرد: موقوفات بسیار زیادی در شهرستان در بخش عزاداری های محرم و صفر وجود دارد که نقش موثری در ترویج شعائر دینی و مذهبی داشته اما معتقدیم موقوفات می بایست متناسب با نیاز جامعه باشد و به سمت و سوی موضوعات جدیدی همچون توسعه علم، فرهنگ و.. سوق یابد و اداره اوقاف و امور خیریه با مشاوره های مناسب به ترویج این موضوع کمک کرده و همچنین در برابر موقوفه خواران با قدرت ایستادگی کند.</p>
      <p>امام جمعه قوچان در پایان با بیان اینکه دشمن فتنه های بسیار زیادی را برای سال جاری در جامعه برنامه ریزی کرده بود اما خوشبختانه با هوشیاری مراکز اطلاعاتی بسیاری از این برنامه ها در نطفه خفه شده بود، گفت: جشنواره عمار یک حرکت فرهنگی کم نظیر است و می بایست مورد توجه قرار بگیرد زیرا گاهی یک اثر مستند و سینمایی بسیار تاثرگذارتر از سخنرانی های متعدد است.</p>
      <p> </p>
      <p>
        <b>خطیب جمعه خلیل‌آباد:</b>
      </p>
      <p>
        <b>نا امنی در ایران، هدف نهایی آشوب‌های داخلی کشورهای مقاومت است / ایمان قوی‌ترین پشتوانه برای نیروهای نظامی و انتظامی و ملت ما است</b>
      </p>
      <p>حجت الاسلام علی ناهیدی، امام جمعه خلیل‌آباد ظهر امروز در خطبه‌های نماز جمعه این شهرستان با اشاره به فرمایشات مقام معظم رهبری در جمع دانشجویان دانشگاه ارتش جمهوری اسلامی، اظهار داشت: امنیت مهم‌ترین نیاز ضروری یک ملت و جامعه و مسئله بسیار مهم و قابل توجهی است و ملت ما این پیام را به خوبی درک می کند.</p>
      <p>وی با بیان اینکه از ابتدای انقلاب توطئه‌های فراوانی علیه ملت ایران بوده است، خاطرنشان کرد: در چندین سال گذشته در همین منطقه، اشرار از افغانستان در ارتفاعات مستقر می شدند و برای مردم منطقه نا امنی به وجود می آوردند ولی به واسطه حضور نیروهای نظامی و انتظامی، امنیت به وجود آمد.</p>
      <p>خطیب جمعه خلیل‌آباد با تأکید بر اینکه ایمان قوی‌ترین پشتوانه برای نیروهای نظامی و انتظامی و ملت ما است، تصریح کرد: اگر ملت ما چهل سال تمام در برابر دشمن ایستاده به واسطه ایمان آن‌ها است.</p>
      <p>وی همچنین در ادامه اذعان کرد: تلاش اخیر دشمن در آشوب سازی و فتنه‌انگیزی در کشورهای همسایه با هدف آشوب سازی در کشورهای مقاومت و محور مقاومت اتفاق می افتد که هدف نهایی آن‌ها نا امنی در ایران اسلامی است.</p>
      <p>ناهیدی با اشاره به اینکه دشمن به دنبال این است که با ایجاد نا امنی و درگیری، فتنه دیگری در کشور به راه بیندازد، عنوان کرد: اولویت مهم برای مردم و مسئولان کشور، جلوگیری از بروز نا امنی توسط نیروهای دشمن و نفوذی‌های آنان است.</p>
      <p>وی ادامه داد: ملت ما یک ملت آزاد است و وابسته به هیچ کشور و ابرقدرتی نیست و این ملت بدون نیاز به دیگران، آزادانه و مستقلانه برای تأمین منافع خود تصمیم می گیرد.</p>
      <p>امام جمعه خلیل‌آباد با تأکید بر اینکه تمام تلاش دشمنان این است که ملت و مسئولان ما در محاسبات تردید پیدا کنند و به همین منظور امروزه بصیرت نیاز همگانی ما است، تشریح کرد: یکی از شیطنت‌هایی که دشمن انجام می دهد این است که عزم و اراده ملت و دولت را خدشه دار کند تا ما وابسته به آمریکا باشیم.</p>
      <p>وی با اشاره به اینکه آمریکا ۳۸ پایگاه نظامی در دنیا دارد که بزرگ‌ترین آن در کشور آلمان است و بیش از ۱۰ هزار سرباز در آن کشور به کار گرفته است، اذعان کرد: ۲۲۳ سفارت خانه و کنسول گری آمریکا در کشورهای مختلف ۵ قاره دنیا دایر است که می توان آن‌ها را به‌درستی لانه جاسوسی شیطان بزرگ دانست و در هر لحظه به دنبال مداخله و شیطنت هستند.</p>
      <p>حجت الاسلام ناهیدی در پایان با بیان اینکه تمام ۱۰۰ کودتایی که در دنیا رخ داده، توسط آمریکا بوده است و ۲۴۷ مورد مداخله غیر قانونی در کشورهای مختلف داشته است، عنوان کرد: جنایت های آمریکا بر کسی پوشیده نیست و باید هوشیاری و آمادگی و دقت لازم را داشته باشند.</p>
      <p> </p>
      <p>
        <b>امام جمعه درگز:</b>
      </p>
      <p>
        <b>امید و انگیزه جوانها، زبونی دشمنان و پیروزی اسلام را به همراه داشته است</b>
      </p>
      <p>حجت الاسلام محمدحسین ایروانی امام جمعه درگز در خطبه های نماز جمعه این هفته ضمن توصیه نمازگزاران به رعایت تقوای الهی اظهار کرد: اگر انسان در هر لحظه زندگی خود متوجه نعمتهای بی پایان الهی باشد، این یادآوری به ترک گناه و معصیت و افزایش تقوا در او کمک می کند.</p>
      <p>وی با عرض تسلیت پیشاپیش شهادت امام عسکری (ع) گفت: این امام بزرگوار بیش از نصف عمر 28 ساله خود را در حبس یا حصرخانگی بودند چرا که خلفای وقت می دانستند امام زمان (عج) فرزند بلافصل ایشان بوده و برای کاهش نفوذ و عزت آن امام همام در بین شیعیان و متوقف کردن مبارزه با ظلم و استبداد، هیچ راهی جز حذف فیزیکی نداشتند.</p>
      <p>حجت الاسلام ایروانی در ادامه اساسی ترین علت غیبت امام زمان (عج) را سستی و تنبلی شیعیان آن حضرت دانست و تصریح کرد: منتظر واقعی کسی است که شرایط زندگی تحت لوای حکومت حضرت مهدی (عج) و عزت و امنیت آن دوران را درک کرده و تحقق این وعده الهی را با تمام وجود از خدا بخواهد؛ اما متاسفانه کم هستند کسانی که در طول روز امام خود را یاد کنند، چه برسد به آنکه برای ظهور ایشان دعا کنند.</p>
      <p>امام جمعه درگز عنوان کرد: بسیج یعنی تکلیف مداری و موقعیت شناسی و بسیجی واقعی یعنی کسی که اقتضای زمان خود را شناخته و متناسب با آن اقدام کند؛ بسیجیان دانش آموز و دانشگاهی ما در اوایل انقلاب مبارزات بسیار خوبی علیه استعمار و استکبار انجام دادند؛ امروز وظیفه همه ماست که همچون سالهای گذشته با حضور پرشور در راهپیمایی 13 آبان، آن شهدای گرانقدر را گرامی داشته و راه آنان را ادامه دهیم.</p>
      <p>وی ضمن انتقاد از جایگاه بد اسراف و مصرف گرایی مردم در آمارهای جهانی تصریح کرد: اگرچه بیشتر مشکلات کنونی کشور متوجه ضعف و مدیریت غلط مسئولین داخلی است اما در این میان مردم هم با اسراف غذایی گسترده خود که بیش از چند برابر میانگین دنیاست، بیشتر از تحریم ها به کشور آسیب وارد کرده اند؛ 30 درصد از مواد غذایی در ایران ضایع می شود که این عدد معادل غذای 21 میلیون نفر و 60 درصد درامدهای نفتی کشور در بودجه سال 95 است.</p>
      <p>حجت الاسلام ایروانی گفت: اگرچه تاریخ مصرف ابوبکر البغدادی که توسط آمریکا برای ضربه زدن به اسلام به وجود آمده بود تمام شد و به هلاکت رسید اما تفکر داعشی و تکفیری از بین نرفته و در همه جای دنیا وجود دارد، لذا خوشحالی از این اتفاق نباید ما را غافل و بر خویشتن مغرور کند.</p>
      <p>امام جمعه درگز در پایان با اشاره به بیانات رهبری در مراسم دانش آموختگی دانشگاههای ارتش خاطرنشان کرد: امنیت مهمترین عامل مورد نیاز رشد یک جامعه و بستر تمام پیشرفت های اقتصادی و اجتماعی و فرهنگی است؛ تمام تلاش دشمن برای گرفتن امید از جوانان و مردم ماست اما به لطف خدا جوانهای ما سرشار از امید و انگیزه هستند و وعده الهی مبنی بر ضعف و زبونی دشمنان اسلام و پیروزی مومنین در حال محقق شدن است.</p>
      <p> </p>
      <p>
        <b>امام جمعه تربت حیدریه: </b>
      </p>
      <p>
        <b>سفارتخانه های آمریکا جایگاهی برای عملیات جاسوسی در کشورهاست</b>
      </p>
      <p>حجت الاسلام محمدرضا عصمتی امام جمعه تربت حیدریه در خطبه های این هفته نماز عبادی سیاسی جمعه اظهار کرد: امریکا بعد از جنگ جهانی دوم در کشورهای مختلف سفارت خانه و کنسولگری راه انداخت که ظاهرش این است که دو کشور وقتی در یکدیگر کنسولگری دارند، مسائل همدیگر را بررسی و ارتباطات دو سویه با هم داشته باشند. اما سیاستمداران ایالات متحده این کنسولگری ها را جایگاهی برای عملیات جاسوسی قرار داد تا بتواند چگونگی سلطه خویش را بر کشور ها تضمین و تامین دهد. </p>
      <p>وی تصریح کرد: در این میان  سفارت امریکا در ایران همین نقش را ایفا می کرد و در کودتای ۲۸ مرداد با حمایت امریکایی ها، طاغوت زمان مجدد برگشت و استمرار پیدا کرد. </p>
      <p>رئیس حوزه علمیه مرحوم هراتی خاطر نشان کرد: البته به حول قوه الهی پیروزی انقلاب اسلامی باعث شد که جاسوسی ها و نقشه های فراوان امریکا به مدد دانشجویان پیرو خط امام (ره) خنثی و لانه جاسوسی آنها تسخیر و همه نقشه های شوم شان نقش برآب شود و یک حرکت طوفنده و اقدام انقلابی بر علیه نظام سلطه انجام شودد. </p>
      <p>وی بیان کرد: برخی از لیبرال ها که قلب آنها با سیاست های غربی بود با اقدام دانشجویان پیرو خط امام (ره) مخالفت کردند اما امام (ره) این اقدام را انقلاب دوم و برتر از انقلاب اول شمردند و اینگونه ضربه سنگینی بر استکبار وارد شد. </p>
      <p>وی افزود: امروز نیز با تبعیت از امامت جامعه اسلامی به حول قوه الهی همه نقشه های استکبار جهانی نقشه بر آب شده و جبهه مقاومت که الهام گیری از انقلاب اسلامی دارد همه نقشه های پلید آنها در منطقه را بی نتیجه گذاشته و  انقلاب با توانمند های روشن و شگرفش  در عرصه های مختلف در حال درخشش در دنیا است.</p>
      <p>خطیب جمعه تربت حیدریه اظهار کرد: دشمنان بدانند که هر چه فشار بر امت انقلابی ما را بیشتر کنند، مقاومت مردم انقلاب اسلامی بیشتر و بیشتر می شود. </p>
      <p>وی افزود: این عزت و عظمت در سایه توکل بر خداوند و روی آوردن به معنویت و تحت رهبری دائیانه دو رهبر و امام انقلاب اسلامی و هوشیاری امت اسلامی است و لذا ما دست رد به نظام سلطه زده ایم و با همه افکاری که در مقابل غرب و نظام سلطه از خود وادادگی نشان می دهند و فکر می کنند با مذاکره با غربی ها موفقیت کسب خواهد شد، مخالفیم.</p>
      <p>عصمتی گفت: امروز منطق و استدلال نشان می دهد که تنها راه موفقیت ما مقاومت و ایستادگی در مقابل نظام سلطه است و باید از واقعه روز ۱۳ آبان ۵۸ درس بگیریم و تاریخ را آویزه گوشمان کنیم.</p>
      <p> </p>
      <p>
        <b>امام‌جمعه سرخس:</b>
      </p>
      <p>
        <b>ریشه آشوب‌ها در دنیا محصول جاسوس خانه‌های آمریکا است/ مرجع انگلیسی برای استکبار لشگر درست می‌کند</b>
      </p>
      <p>حجت‌الاسلام محمد بختیاری در خطبه‌های این هفته نماز جمعه سرخس با تأکید بر اینکه مبارزه با استکبار جهانی برای همیشه و تا آخر عمر ادامه دارد، اظهار کرد: رابطه با استکبار جهانی رابطه گرگ‌ومیش است و کسانی که دم از رابطه با آمریکای گرگ‌صفت می‌زنند، باید بدانند آمریکایی که حتی به متحدان خود رحم نمی‌کند به ملتی که چهل سال است در برابر او ایستاده، رحم نخواهد کرد.</p>
      <p>امام‌جمعه سرخس افزود: آمریکا با ایران اسلامی دشمنی می‌کند چون مردم ما در خط نظام و انقلابشان ایستاده‌اند و خستگی‌ناپذیر هستند، بنابراین حرف از رابطه آمریکا با ایران برای چپاول و سیطره دوباره بر ملت ایران است.</p>
      <p>وی با بیان اینکه آمریکا در کشورهای مختلف دنیا لانه‌های جاسوسی دارد، تصریح کرد: امروز در عراق، اتاق فرمان آشوب‌ها در سفارت آمریکا و هسته مرکزی این اغتشاشات در استان الانبار است و توطئه‌ها توسط کسانی اجرا می‌شود که از جبهه مقاومت کینه دارند.</p>
      <p>حجت‌الاسلام بختیاری ادامه داد: طراحی ۱۰۰ کودتا و بیش از ۲۰۰ مداخله در دنیا برای براندازی حکومت‌ها، محصول سفارت‌های آمریکا در کشورهای مختلف است که نقش جاسوس خانه را دارند.</p>
      <p>خطیب نماز جمعه سرخس با اشاره به تسخیر لانه جاسوسی آمریکا در 13 آبان 58 عنوان کرد: دانشجویان ما در این روز لانه جاسوسی آمریکا را تسخیر کردند و به تسلط آمریکا بر ملت ایران برای همیشه پایان دادند.</p>
      <p>امام‌جمعه سرخس با تأکید بر حضور مردم در راهپیمایی یوم‌الله 13 آبان خاطرنشان کرد: مردم ما در روز مبارزه با استکبار جهانی بار دیگر به خیابان‌ها می‌آیند و از باب یادآوری و تذکر، روحیه استکبارستیزی خود را به نمایش می‌گذارند و این پیام را به مردم دنیا می‌دهند که تا وقتی این لانه‌های جاسوسی در کشورهای شما باشد، آشوب و سلطه ادامه دارد.</p>
      <p>وی با اشاره به اینکه دیگر اجازه نمی‌دهیم سفره جاسوسی آمریکا در کشورمان پهن شود، بیان داشت: امروز در عراق مراجع ساخته دست انگلیس داریم که عامل فتنه هستند و بیشترین حرکت‌های تبلیغی را دارند و هدفشان ایجاد لشگر برای استکبار است.</p>
      <p>حجت‌الاسلام بختیاری در پایان با تبریک هفته بسیج دانش‌آموزی گفت: دانش‌آموزان بسیجی ما دانش‌آموخته مکتب حسینی هستند و ۳۶ هزار شهید دانش‌آموز این گواه را دارد که دانش‌آموزان ما در بزنگاه‌های انقلاب بیدار بوده و هوشیاری خود را نشان داده‌اند.</p>
      <p> </p>
      <p>
        <b>امام جمعه رشتخوار:</b>
      </p>
      <p>
        <b>امروز افول اقتصادی، نظامی و سیاسی آمریکا در حال رقم خوردن است/ کاهش بها گل زعفران، یکسال دسترنج کشاورزان را هدر می دهد </b>
      </p>
      <p>حجت السلام حسن جهانشیری امام جمعه شهرستان رشتخوار ظهر امروز در جمع پرشور نمازگزاران این هفته مسجد علی ابن ابی طالب رشتخوار ضمن گرامیداشت یوم الله 13 آبان روز تسخیر لانه جاسوسی آمریکا توسط  دانش آموزان و دانشجویان پیرو خط امام (ره) و دعوت از حضور حداکثری مردم در این راهپیمایی دشمن شکن، گفت: دانش آموزان و دانشجویان پیرو خط امام(ره) کاری کردند که امروز ما از حرکت آنها در اقتدار امروز کشور بهره کافی را ببریم و از فرصت های پیش آمده استفاده کنیم.<br/>وی همچنین با اشاره به اینکه وجود آمریکا و پایگاه های این کشور در دیگر کشورهای جهان با هدف جاسوسی و ضربه زدن به آن کشور است، افزود: پایگاه های آمریکا در کشورهای مختلف با هدف جاسوسی و برنامه ریزی برای حکومت بر جهان است، امروز الحمدالله با بصیرتی که در کشور جمهوری اسلامی ایران است، هیچگاه به اجازه نخواهیم داد مه بر دنیای اسلام حکومت کند.<br/><br/><b>امروز افول اقتصادی، نظامی و سیاسی آمریکا در حال رقم خوردن است</b><br/><br/>وی همچنین با اشاره به سخنان اخیر مقام معظم رهبری در رابطه با موضوع افول آمریکا گفت: امروز افول اقتصادی، نظامی و سیاسی آمریکا در حال رقم خوردن است.<br/><br/>حجت الاسلام جهانشیری با تاکید بر بصیرت افزایی مردم شریف، عراق و لبنان نیز گفت: توصیه ما به مردم شریف کشور عراق و لبنان این است که با بصیرت خود هیچگاه در دام دشمن و نقشه های آن ها قرار نگیرند، امروز الحمدلله شرایط به گونه ای در حال رقم خوردن است، که دشمن در حال نابودی است.<br/><br/>وی در ادامه و در بخشی دیگر از سخنان خود با اشاره به موضوع وقف و اینکه وقف حیاط جاودانه است، یادآور شد: وقف باعث می شود از انسان نامی نیک به جا بماند و همیشه یاد و خاطر او گرامی داشته شود، کسانی که اموالی دارند آن را در راه وقف صرف کنند.<br/><br/><b>کاهش بها گل زعفران، یکسال دسترنج کشاورزان را هدر می دهد </b><br/><br/>امام جمعه رشتخوار در ادامه همچنین با تاکید بر موضوع اعلام خرید توافقی زعفران توسط جهاد کشاورزی و تقدیر از پیگیری های صورت گرفته در این زمینه گفت: در خرید توافقی زعفران نکاتی است که اننظار می رود مسئولان محترم به آن بها دهند، امروز کاهش بها گل زعفران، یکسال دسترنج کشاورزان در سرما و گرما را هدر می دهد، توقعی کشاورزان توقعی بالایی نیست، باید برنامه ریزی به صورتی انجام گیرد که کشاورزان با حمایت دولت و جهاد کشاورزی دچار ضرر نشوند، بسیاری از کشاورزان با توجه به مشکلاتی که دارند باید برای تامین مخارج  برداشت زعفران، محصول خود را به فروش برسانند.</p>
      <p> </p>
      <p>
        <b>امام جمعه نیشابور: </b>
      </p>
      <p>
        <b>رئیس جمهور و وزرا هم با عوامل فاسد مبارزه کنند</b>
      </p>
      <p>حجت السلام سید قاسم یعقوبی ظهر جمعه در خطبه‌های عبادی و سیاسی نماز جمعه در محل مصلای نمازجمعه اظهار کرد: کشتن ابوبکر البغدادی نیازی به این همه جو رسانه‌ای ندارد و این ضعف آمریکا را در بحث مبارزه با داعش می‌رساند.<br/>وی با اشاره به بدعهدی‌های آمریکا در تاریخ در جهان افزود: امروز باید بدانیم که آمریکا خشابش تیری ندارد و نباید از خروج از معاهده‌ها و برجام هراس داشته باشیم.<br/>امام جمعه نیشابور با اشاره به اهمیت برخورد با فساد در سطح های مختلف بیان کرد: باید مبارزه با فساد را جدی بگیریم و گام چهارم برای خروج از برجام را محکم تر برداریم.<br/>وی با اشاره به مبارزه با فساد توسط قوه قضاییه ادامه داد: این اقدامات موجب آرامش و اعتماد مردم به نظام شده است، رئیس جمهور و وزرا هم می توانند اقداماتی مانند قوه قضاییه کار انجام دهند و با عوامل فاسد مبارزه کنند.<br/>یعقوبی ابراز کرد: باید کسانی که موجب سیلاب های نوروز امسال شد شناسایی و توبیخ شوند و امسال هم باید مسئولان و مردم هوشیار باشند.<br/>وی با بیان اینکه از نظر فاسد شدن موادغذایی جزو سه کشور اول دنیا هستیم گفت: اسراف نباید صورت گیرد و این هشداری را به دولت و مردم می دهیم که از این فاجعه جلوگیری کنند.</p>
      <p>انتهای پیام/</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/01/nove_rozsliduvannya_tragedii_v_odesi_tkachenko_robyt_vse_shchob_nihto_ne_1681573"/>
    <meta property="og:site_name" content="ZIK.UA"/>
    <meta property="article:published_time" content="2019-11-01T14:35:00+00:00"/>
    <meta property="og:title" content="Нове розслідування трагедії в Одесі: Ткаченко робить все, щоб ніхто не дізнався правди"/>
    <meta property="og:description" content="Один із лідерів фракції &quot;Слуги народу&quot; Олександр Ткаченко обіцяє створити свою тимчасову слідчу комісію щодо Одеської трагедії. Але озвучене ним формулювання завдань такої ТСК перекреслює можливість докопатися до істини у справі загибелі 48 осіб."/>
  </head>
  <body>
    <article>
      <h1>Нове розслідування трагедії в Одесі: Ткаченко робить все, щоб ніхто не дізнався правди</h1>
      <address><time datetime="2019-11-01T14:35:00+00:00">01 Nov 2019, 14:35</time> by <a rel="author" href="https://zik.ua/author/112ua" target="_blank">112.UA</a></address>
      <p>
        <b>Один із лідерів фракції "Слуги народу" Олександр Ткаченко обіцяє створити свою тимчасову слідчу комісію щодо Одеської трагедії. Але озвучене ним формулювання завдань такої ТСК перекреслює можливість докопатися до істини у справі загибелі 48 осіб.</b>
      </p>
      <p>Про це пише <a href="https://ua.112.ua/mnenie/sluhy-narodu-prosto-zlyvaiut-vymohu-odesy-rozsliduvaty-trahediiu-2-travnia-513295.html">112.ua</a>.</p>
      <p>Мабуть, "слуги" вважають, що люди в Будинку профспілок самі себе спалили, а тому і розслідувати це не варто.</p>
      <p>Вчора, 31 жовтня, Верховна Рада відмовилася створити тимчасову слідчу комісію з розслідування трагедії, яка сталася в Одесі 2 травня 2014 року. Йдеться про бійню, в якій загинуло 48 людей, більшість заживо спалених у Будинку профспілок. П'ять років попередня влада робила все, щоб не розслідувати її, тому як і багато хто в Одесі в цьому впевнений, що кінці цієї бійні ведуть до політичних сил, які представляли в той час владу в Україні. Висновки так званого слідства, яке проводилося за підсумками подій 2 травня, звучать приблизно так: сторони конфлікту закидали один одного пляшками із запальною сумішшю, стріляли, невдовзі в будівлі виникла пожежа, під час добре спланованих заворушень загинули 48 осіб. Нікого не було засуджено, стрілки перевели на керівництво місцевої поліції, яке втекло, і "руку Кремля". Але Одесу не влаштовує такий стан справ.</p>
      <p>В Одесі за Зеленського на виборах проголосувало понад 80% виборців, за "Слугу народу" - близько половини. Одеса очікувала, що нова влада припинить покривати націоналістів і розставить всі крапки над "і" у справі подій 2 травня. Але "слуги народу" виявилися боягузами, злякавшись цих самих націоналістів. "Слуги" відмовилися розслідувати загибель 48 людей, давши лише 30 голосів за створення ТСК.</p>
      <p>Хоча навіть ДБР відкрило справу щодо одеської трагедії, в якій фігурує екс-секретар РНБО Андрій Парубій. ДБР розслідує, чи створював Парубій мілітарні угруповання, які влаштували бійню в Одесі. Юрист Андрій Портнов впевнений, що так, Парубій та його ультраправі бойовики причетні до подій. І якщо би "слуги народу" мали сміливість і повагу до одеситів, вони могли би дати зелене світло розслідуванню. Якщо націоналісти і колишня влада не винні, слідство б їх виправдало і назавжди зняло би спекуляції довкола цього питання. А якщо винні, то чому би новій владі не дати хорошої науки на майбутнє всім тим, хто використовує бойовиків на вулицях?</p>
      <p>Мабуть, нова влада нічим не відрізняється від попередньої. Один із лідерів фракції "Слуги народу" Олександр Ткаченко заявляє, що якщо й доведеться створювати ТСК, то тільки стосовно впливу так званої "кремлівської колони" на події в Одесі. Це не жарт. Ось цитата Ткаченка: "Розслідування буде не тільки щодо конкретного факту загибелі людей в Одесі, але й того, хто допустив і сприяв закликам до сепаратизму, запрошенню російських військ до України, прихильників "русского мира", - того, що насправді спровокувало трагічні події не тільки в Одесі, але й в інших містах України… Ба більше, розслідування повинно відбутися, зокрема, й щодо "кремлівської колони", яка має своє представництво в нинішній ВР".</p>
      <p>Ткаченко насправді висловлює позицію всієї фракції, адже інших заяв ми від "слуг" не чули. І ця позиція – поза страуса. Замість того щоб розслідувати саму трагедію, влада пропонує розслідувати якісь ефемерні політичні процеси в місті. Тож, звісно, ми не дочекаємося від такої ТСК ніяких конкретних висновків за фактом загибелі 48 осіб, нам вчергове скажуть, що це була "рука Кремля". Мабуть, "слуги" вважають, що люди в Будинку профспілок самі себе спалили, а тому і розслідувати це не варто.</p>
      <p>До речі, ми вже бачили, як попрацювала схожа ТСК, – стосовно подій Майдану. Тоді було сказано, що злочинна організація Януковича розстріляла протестувальників. Все. А хто ж розстріляв правоохоронців? А що це за снайпери засідали в готелі "Україна"? На ці питання ніхто й не думав шукати відповіді, тому що тоді могли би розкритися зовсім інші факти, які перекреслюють ту красиву історію, якою влада п'ять років годує українців. ТСК щодо Майдану просто викреслила одну зі сторін трагедії Майдану, зосередившись на тому, що було вигідним  для влади на той момент. Це не можна навіть назвати розслідуванням, бо ніякого розслідування ніхто не провів досі. Це була політична маніпуляція. Гра про людське око.</p>
      <p>І нині Ткаченко і його "слуги народу" хочуть те саме проробити з одеською трагедією. Викреслити загибель 48 людей на користь чергової казки про безвинних радикалів і озлоблених прихильників "русского мира". У Києві так всім буде простіше. Зеленський не хоче мати справу з націоналістами, він їх просто боїться. А як же інтереси одеситів? "Ой, я вас умоляю…".</p>
      <p>
        <b>Олександр Кальченко</b>
      </p>
      <related>
        <h4>читайте також</h4>
        <a href="https://zik.ua/news/2019/10/31/mizhnarodnyy_biznes_gotovyy_investuvaty_u_dnr_pidsumky_investforumiv_u_1680753"/>
        <a href="https://zik.ua/news/2019/10/31/yak_slugy_narodu_vykonuyut_obitsyanky_chomu_iryna_vereshchuk_ne_golosuvala_za_1680923"/>
        <a href="https://zik.ua/news/2019/10/29/nichogo_skazaty_chomu_deputatam_slugy_narodu_zaboronyly_spilkuvatysya_u_1678871"/>
        <a href="https://zik.ua/news/2019/10/28/de_zaraz_inozemni_fahivtsi_yaki_maly_vryatuvaty_ukrainu_1678035"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637365/%D8%A2%D9%85%D8%A7%D8%B1%E2%80%8C%D9%87%D8%A7%DB%8C-%D8%A7%D8%B4%D8%AA%D8%A8%D8%A7%D9%87-%D8%B5%D9%86%D8%AF%D9%88%D9%82-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D9%BE%D9%88%D9%84-%D8%A8%D8%B1%D8%A7%DB%8C-%D8%B1%D9%81%D8%B9-%D8%A8%D8%AD%D8%B1%D8%A7%D9%86-%DA%A9%D8%B4%D9%88%D8%B1%E2%80%8C%D9%87%D8%A7%DB%8C-%D8%BA%D8%B1%D8%A8%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-01T14:06:00+00:00"/>
    <meta property="og:title" content="آمار‌های اشتباه صندوق بین‌المللی پول برای رفع بحران کشور‌های غربی"/>
    <meta property="og:description" content="یک اقتصاددان گفت: آمار‌های ارائه شده توسط صندوق بین‌المللی پول اغلب مبنا و بنیان سیاسی دارند."/>
  </head>
  <body>
    <article>
      <h1>
        <a href="https://www.bultannews.com/fa/news/637365/%D8%A2%D9%85%D8%A7%D8%B1%E2%80%8C%D9%87%D8%A7%DB%8C-%D8%A7%D8%B4%D8%AA%D8%A8%D8%A7%D9%87-%D8%B5%D9%86%D8%AF%D9%88%D9%82-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D9%BE%D9%88%D9%84-%D8%A8%D8%B1%D8%A7%DB%8C-%D8%B1%D9%81%D8%B9-%D8%A8%D8%AD%D8%B1%D8%A7%D9%86-%DA%A9%D8%B4%D9%88%D8%B1%E2%80%8C%D9%87%D8%A7%DB%8C-%D8%BA%D8%B1%D8%A8%DB%8C">آمار‌های اشتباه صندوق بین‌المللی پول برای رفع بحران کشور‌های غربی</a>
      </h1>
      <h2>یک اقتصاددان گفت: آمار‌های ارائه شده توسط صندوق بین‌المللی پول اغلب مبنا و بنیان سیاسی دارند.</h2>
      <address><time datetime="2019-11-01T14:06:00+00:00">01 Nov 2019, 14:06</time> by <a rel="author">بولتن نیوز | bultannews.com</a></address>
      <p><b>گروه اقتصادی:</b> ابراهیم رزاقی اقتصاددان درباره گزارش‌های صندوق بین‌المللی پول مبنی بر <b>خارج شدن ایران</b> از رشد منفی اقتصادی، گفت: معمولا آمار‌های ارائه شده توسط <b>صندوق بین‌المللی پول</b> بیش از اینکه نگاهی اقتصادی داشته باشد اغلب مبنا و بنیان سیاسی دارد.</p>
      <p> </p>
      <p> </p>
      <p><b>به گزارش بولتن نیوز،</b> استاد بازنشسته اقتصاد ایران با اشاره به وجود تفکر اقتصادی لیبرالی در کشور، بیان کرد: در حال حاضر کشور‌های غربی <b>بیشترین سهم</b> را در این صندوق دارند و این کشور‌ها برای رفع<b> بحران و کنترل</b> مشکلات اقتصادی اقدام به ارائه آمار‌هایی می‌کنند که در برخی موارد مبنای دقیق علمی ندارد و بیشتر به مسائل سیاسی گرایش پیدا می‌کند.</p>
      <p>رزاقی تاکید کرد: با توجه به اینکه صندوق بین‌المللی پول دفتر مستقلی برای بدست آوردن شاخص‌های آماری و تجزیه و تحلیل آن‌ها در ایران ندارد به احتمال زیاد از اعداد و ارقام ارائه شده توسط دستگاه‌های آماری ایران، بانک مرکزی و سایر ارگان‌ها استفاده می‌کنند.</p>
      <p>او با اشاره به آمار‌های ضد و نقیضی که از بخش‌های مختلف ارائه می‌شود، گفت: ارائه آمار‌های غلط می‌تواند خطر‌های بسیاری برای آینده اقتصاد کشور داشته باشد برای مثال آمار‌های ارائه شده از نرخ بیکاری به صورت رسمی ۳ میلیون است در حالی که مجلس شورای اسلامی این رقم را ۸ میلیون می‌داند.</p>
      <p>اقتصاددان ادامه داد: این موضوع در سایر حوزه‌ها از جمله مسکن و اشتغال صدق می‌کند، ارائه آمار غلط به راهکاری برای خوب جلوه دادنِ شرایط تبدیل شده است.</p>
      <p>رزاقی گفت: حضور مدیران جهادی در بدنه اجرایی کشور کاهش پیدا کرده و این موضوع سبب به وجود آمدن شرایط فعلی شده است؛ با پیشروی بر مبنای قانون اساسی می‌توانستیم در چند سال به کشوری کاملا مستقل در حوزه‌های سیاسی و اقتصادی تبدیل شویم اما امروز صنعت ایران به نقطه ضعفی در کشور ما تبدیل شده که باید برای اصلاح آن تلاش کنیم.</p>
      <p>او با تأکید بر شرایط سخت تولید در سطح کشور گفت: حفظ روحیه جهادی و انقلابی می‌تواند راهکاری برای دور ماندن از فضای فعلی باشد، در شرایط فعلی پیش‌بینی صندوق بین‌المللی پول را در مدت کوتاه پیش‌روِ عملی نمی‌دانیم.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/google-koupi-za-2-1-miliardy-usd-vyrobce-chytrych-hodinek-fitbit/1816032?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T14:55:00+00:00"/>
    <meta property="og:title" content="Google koupí za 2,1 miliardy USD výrobce chytrých hodinek Fitbit"/>
    <meta property="og:description" content="San Francisco - Americká internetová společnost Google koupí za 2,1 miliardy dolarů (asi 48 miliard Kč) výrobce chytrých hodinek a náramků Fitbit. Hodlá tak vstoupit na rychle rostoucí trh nositelné elektroniky (wearables). Fitbit dnes potvrdil dřívější informace médií, že od dceřiné společnosti amerického Alphabetu obdržel nabídku k převzetí. Ta jej hodnotí o 19 procent výše, než za kolik se prodávaly jeho akcie v závěru čtvrtečního obchodování na burze."/>
  </head>
  <body>
    <article>
      <h1>Google koupí za 2,1 miliardy USD výrobce chytrých hodinek Fitbit</h1>
      <address><time datetime="2019-11-01T14:55:00+00:00">01 Nov 2019, 14:55</time> by <a rel="author" href="http://www.ctk.cz/" target="_blank">ČTK</a></address>
      <p>San Francisco - Americká internetová společnost Google koupí za 2,1 miliardy dolarů (asi 48 miliard Kč) výrobce chytrých hodinek a náramků Fitbit. Hodlá tak vstoupit na rychle rostoucí trh nositelné elektroniky (wearables). Fitbit dnes potvrdil dřívější informace médií, že od dceřiné společnosti amerického Alphabetu obdržel nabídku k převzetí. Ta jej hodnotí o 19 procent výše, než za kolik se prodávaly jeho akcie v závěru čtvrtečního obchodování na burze.</p>
      <p>Fitbit uvedl, že za jednu akcii mu Google nabízí 7,35 dolaru. Od pondělní zprávy agentury Reuters, že Google má o tohoto průkopníka fitness náramků zájem, akcie Fitbit vzrostly asi o 40 procent.</p>
      <p>Google se připojil k ostatním technologickým firmám, jako je Apple nebo Samsung, a vyvíjí chytré telefony. V odvětví nositelné elektroniky ale zatím neměl co nabídnout.</p>
      <p>Barevné náramky Fitbitu umožňují uživatelům sledovat fyzickou aktivitu a zdravotní stav. Poskytují například informace o srdečním tepu či spálených kaloriích a lze je synchronizovat s chytrým mobilním telefonem. V tomto odvětví ale narůstá konkurence, především z Číny, například od společnosti Xiaomi.</p>
      <p>Pokud jde o dražší fitness hodinky, nedaří se Fitbitu držet krok s Apple Watch. V letošním druhém čtvrtletí tak společnost vykázala při tržbách 313,6 milionu dolarů (7,2 miliardy Kč) ztrátu téměř 36 milionů dolarů (824 milionů Kč).</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/lifestyle/20191101-sprava-moonwalk-shho-vb-ye-piratskyj-biznes/"/>
    <meta property="og:site_name" content="ФАКТИ"/>
    <meta property="article:published_time" content="2019-11-01T14:38:56+00:00"/>
    <meta property="og:title" content="Справа Moonwalk — що вб’є піратський бізнес"/>
    <meta property="og:description" content="Антипіратські асоціації Європи та Америки об’єдналися та перекрили кисень багатьом російськомовним піратським сайтам."/>
  </head>
  <body>
    <article>
      <h1>Справа Moonwalk — що вб’є піратський бізнес</h1>
      <address>
        <time datetime="2019-11-01T14:38:56+00:00">01 Nov 2019, 14:38</time>
      </address>
      <p>Антипіратські асоціації Європи та Америки об’єдналися та перекрили кисень багатьом російськомовним піратським сайтам.</p>
      <p>Нещодавно прихильники нелегально розміщеного контенту в інтернеті зіткнулися з проблемою: вони не змогли подивитись відео на своїх піратських сайтах. І на сусідніх також.  </p>
      <p>А тих, хто стоїть за кермом цього бізнесу, сколихнула новина: <b>ліквідували піратський відеоплеєр Moonwalk CDN</b> (Content Delivery Network), який був одним з найбільших провайдерів російськомовного відеоконтенту. </p>
      <p>
        <b>Читайте: </b>
        <a href="https://fakty.com.ua/ua/lifestyle/20191023-chomu-ne-pratsyuye-onlajn-pleyer-moonwalk/">Чому не працює онлайн-плеєр Moonwalk</a>
      </p>
      <p>Спецоперація закриття Moonwalk була проведена <b>18 жовтня 2019 року</b> трьома міжнародними антипіратськими організаціями <b>BREIN</b> (Нідерландський фонд захисту авторських прав), <b>ACE</b> (Альянс креативності та розваг) і <b>MPAA</b> (Американська асоціація кінокомпаній). Це був удар по технічній інфраструктурі сервісу, внаслідок чого система, яка нелегально зберігала 28 258 фільмів та 14 549 телесеріалів (за даними Group-IB) припинила свою роботу назавжди.</p>
      <h3>Що таке Moonwalk і як довго на нього полювали?</h3>
      <p>Сервіс <b>Moonwalk</b> зараховують до масштабних світових мереж, що зберігають та доставляють контент (Content Delivery Network — CDN). Система запрацювала у 2013 році і стала знахідкою для піратів, тому що вирішувала одразу багато питань, з якими вони стикалися раніше. Піратам більше не треба було хвилюватися за якість і швидкість трансляції контенту, про закриття доменів та DoS-атаки (відмови в обслуговуванні). </p>
      <p>Крім того, користувачі відеоплеєру отримували по $0,6 за тисячу переглядів. Монетизація відбувалася завдяки рекламі, яка йшла в комплекті з краденими фільмами. </p>
      <p>Не дивно, що цей <b>сервіс забезпечував контентом близько 80% російськомовних стрімінгових порталів</b>, серед яких і найпопулярніші в українському інтернеті KinoGo, HDrezka, BasKino та ГідОнлайн.  </p>
      <p>Ще на початку 2019 року <b>Group-IB</b> висловила своє занепокоєння тим, що CDN-провайдери стрімко розвиваються і  збільшують свою аудиторію. Про Moonwalk вперше заговорили в лютому 2019, тоді спеціалісти Group-IB Anti-Piracy зазначили, що на піку своєї активності Moonwalk зібрав 42 807 фільмів і мав приблизно 400 млн відвідувачів на місяць. Вартість щомісячного утримання такої CDN-інфраструктури складала близько <b>$100 тис.</b></p>
      <h3>Силами трьох організацій ера Moonwalk закінчилася</h3>
      <p>Минулого місяця силами трьох організацій ера Moonwalk закінчилася. </p>
      <p>Інтернет бізнес влаштований так, що хоча користувачі серверів — власники піратських сайтів — можуть знаходитися в одній країні, самі сервери часто перебувають за її межами. У випадку Moonwalk сайти організовувались російськими “підприємцями”, а сервери знаходилися в Нідерландах. Тому нідерландська антипіратська асоціація BREIN активізувала свої зусилля та спільно з американськими організаціями ACE (Альянс креативності та розваг) і MPAA (Американська асоціація кінокомпаній) провела спецоперацію. </p>
      <blockquote>Боротьба з піратством ведеться глобально, і ми йдемо слідами операторів цих служб та їх хостингової інфраструктури, а також інших посередників, які підтримують ці незаконні послуги, – заявив керівник BREIN Тім Куїк.</blockquote>
      <p>Підтвердженням цих слів стала хвиля технічних розладів на інших піратських сервісах з CDN — HDGO і Kodik, які спочатку втратили частину контенту, а 23 жовтня останній CDN з великої трійки перестав функціонувати. Проте все ще існують близько 10 подібних піратських мереж, які забезпечують відеоконтентом країни колишнього Радянського Союзу. </p>
      <p>За оцінками Group-IB, у 2019 році <b>ринок російськомовного інтернет-піратства вперше за 5 років не просто припинив зростати, а впав на 27%.</b> Серед факторів впливу називають закриття Moonwalk, а також HDGO і Kodik, які забезпечували контентом до 90% російськомовних піратських онлайн-кінотеатрів. </p>
      <p>Проте в Україні на це впливає кінцевий користувач. Дослідження, проведене компанію Gemius для антипіратської Ініціативи Чисте небо 2019 року, показало, що <b>31% українців готові платити за легальний контент</b>, і це на 18% більше порівняно з минулим роком. </p>
      <h3>Поступово великий пірат втрачає своїх користувачів</h3>
      <p>Відкритим залишається питання, куди перейдуть прихильники вище перерахованих піратських сайтів, де замість кіно тепер висять повідомленням про аварію в датацентрі. </p>
      <blockquote>У перші дні після закриття moonwalk.cc та інших піратських серверів, ми спостерігали збільшення трафіку приблизно на 10%. Проте ця кількість не конвертувалася в нових підписників і збільшення попиту на пробну підписку також не було. Це зрозуміло, тому що глядач все ще шукає, де подивитися контент безкоштовно. Поступово великий пірат втрачає своїх користувачів, а вони будуть переходити на менші ресурси з незручним інтерфейсом,  гіршою якістю та величезною кількістю інформаційного сміття, – заявив директор з маркетингу та стратегії найпопулярнішого в Україні легального відео сервісу MEGOGO Іван Шестаков</blockquote>
      <p>Директор  платформи інтерактивного телебачення Divan.TV Аркадій Канюка вказав, що на їхньому сервісі не було суттєвого збільшення активності, однак вони помітили підвищену конверсію користувачів, які зареєструвалися для отримання пробного періоду підписки.</p>
      <blockquote>Важко судити, чи існує  між цими подіями взаємозв’язок, адже наші  абоненти традиційно більше орієнтуються на перегляд лінійного ТВ, а не VOD, – додав Канюка.</blockquote>
      <p>– Шанс, що користувачі піратських сайтів перейдуть на легальні платформи є, але це станеться з часом, не одразу. Лише після того, як піратські ресурси будуть закривати та погіршувати їм умови існування, – зазначає Іван Шестаков.</p>
      <p>Завдяки антипіратським ініціативам, як українським, так і міжнародним, боротьба з піратами триває. Виконавчий віце-президент і керівник відділу глобального захисту контенту в MPAA Ян Ван Воорн підкреслив, що міжнародна співпраця має вирішальне значення у цьому процесі сьогодні.</p>
      <blockquote>– Для ефективної боротьби з піратством сьогодні потрібні міцні партнерські відносини на глобальному та місцевому рівні. Спецоперація, проведена BREIN, ACE та MPAА, — це важлива перемога та ще один крок до збереження здорової екосистеми, в якій творча спільнота може виробляти, поширювати та захищати свій контент, щоб аудиторія змогла ним насолоджуватися, – зазначив Ян Ван Воорн.</blockquote>
      <p>Піратські сайти продовжать закривати, умови ведення цього бізнесу погрішуватимуться, і тоді інтернет-глядач поступово переходитиме на комфортний легальний перегляд. Але поки що більшість споживачів краденого продовжать шукати “малини”. </p>
      <p>Раніше Факти ICTV писали, що з 1 листопада <a href="https://fakty.com.ua/ua/lifestyle/20191101-apple-tv-zapratsyuvav-z-ukrayinskymy-subtytramy/">запрацював стрімінговий сервіс Apple TV+</a>. Він доступний у 107 країнах світу, зокрема і в Україні.</p>
    </article>
  </body>
</html>
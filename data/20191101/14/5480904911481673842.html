<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/trener-novak-veri-sablikove-na-dalsi-trofeje-nadchli-ho-mladi/1816031?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T14:50:00+00:00"/>
    <meta property="og:title" content="Trenér Novák věří Sáblíkové na další trofeje, nadchli ho mladí"/>
    <meta property="og:description" content="Praha - Trenér Petr Novák věří, že trojnásobná olympijská vítězka a dvacetinásobná mistryně světa Martina Sáblíková může bojovat o další světové trofeje. Sní o dalším posunu světového rekordu na 5000 metrů. Nadchly ho výkony mladých členů jeho rychlobruslařského týmu, kteří se ve svých věkových kategoriích prosazují do světové špičky."/>
  </head>
  <body>
    <article>
      <h1>Trenér Novák věří Sáblíkové na další trofeje, nadchli ho mladí</h1>
      <address><time datetime="2019-11-01T14:50:00+00:00">01 Nov 2019, 14:50</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Trenér Petr Novák věří, že trojnásobná olympijská vítězka a dvacetinásobná mistryně světa Martina Sáblíková může bojovat o další světové trofeje. Sní o dalším posunu světového rekordu na 5000 metrů. Nadchly ho výkony mladých členů jeho rychlobruslařského týmu, kteří se ve svých věkových kategoriích prosazují do světové špičky.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1572603212_P201911010347701.jpg"/>
        </figure>
        <figure>
          <img src="https://i3.cn.cz/6/1572603246_P201911010347901.jpg"/>
        </figure>
        <figure>
          <img src="https://i3.cn.cz/6/1572603350_P201911010350101.jpg"/>
        </figure>
        <figure>
          <img src="https://i3.cn.cz/6/1572603664_P201911010354401.jpg"/>
        </figure>
      </slideshow>
      <p>Sáblíková minulou sezonu završila třemi světovými zlaty a týmž počtem světových rekordů, ale podle Nováka má ještě prostor na zlepšení. "Vždycky jde všechno udělat ještě lépe. Pořád je můj sen pět kilometrů pod 6:40 a to v jejích silách je. Martina opravdu může, když bude dobré počasí v Salt Lake City nebo v Calgary, jet ještě čas pod 6:40," řekl na adresu královny dlouhých tratí, která v březnu posunula světový rekord na 5000 metrů na 6:42,01.</p>
      <p>Věří, že jeho nejúspěšnější svěřenkyně může rozšířit mimořádně bohatou medailovou sbírku. "Čtyřboje nechávám u ledu, protože tam ta pětistovka rozhoduje o všem. Co se týká tří a pěti kilometrů, tak z mého pohledu může bojovat pořád o pódium, hlavně o ty tituly. To znamená, že na mistrovství světa jednotlivých tratí rozhodně bude ve hře na tři i pět kilometrů," prohlásil Novák.</p>
      <p>A znovu by Sáblíkovou rád viděl bojovat o medaili i na patnáctistovce, na které získala bronz na ZOH 2010 ve Vancouveru. "Letos zahájila 1:56,19 a to je čas, který dává šanci bojovat když ne o první, tak o třetí místo," řekl s odkazem na výhru Sáblíkové v přípravném závodě v Inzellu. Bude záležet na konkrétní situaci a na tom, kolik bude mít Sáblíková sil. "Nehazardoval bych, ale kdyby vyhrála trojku, tak proč ne," poznamenal.</p>
      <p>V létě ho nadchla nejen práce Sáblíkové a Nikoly Zdráhalové, ale také výkony nejmladších členů týmu. "Vyvážíme za hranice v průměru sedmnáct závodníků, i deseti- a jedenáctileté. Hodně z nich se umisťuje v top deset na světě. V těch mladých jsem takový tým ještě neměl. Zajíždějí časy, které nám dávají šanci, že mohou za dva roky třeba bojovat o olympiádu. Jsem rád, že ten systém tréninku funguje nejenom na Martinu, ale i na všechny ostatní," pochvaloval si.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/01/bevasaroltak-a-csehek-a-nemet-metroban"/>
    <meta property="og:site_name" content="infostart"/>
    <meta property="article:published_time" content="2019-11-01T14:10:00+00:00"/>
    <meta property="og:title" content="Bevásároltak a csehek a német Metróban"/>
    <meta property="og:description" content="Mintegy harminc százalékos részesedést szerzett a Metro AG német kereskedelmi üzletláncban a cseh EP Global Commerce (EPGC) befektetői csoport."/>
  </head>
  <body>
    <article>
      <h1>Bevásároltak a csehek a német Metróban</h1>
      <address><time datetime="2019-11-01T14:10:00+00:00">01 Nov 2019, 14:10</time> by <a rel="author">Infostart / MTI</a></address>
      <h3>Mintegy harminc százalékos részesedést szerzett a Metro AG német kereskedelmi üzletláncban a cseh EP Global Commerce (EPGC) befektetői csoport.</h3>
      <p>A cseh Daniel Kretinsky és a szlovák Patrick Tkác milliárdosok tulajdonában lévő EPGC ezzel a Metro AG legnagyobb részvényesévé vált. Az EPGC eddig a részvények 17,52 százalékát tartotta kezében - közölte Daniel Castvaj, az EPGC szóvivője pénteken Prágában.</p>
      <p>Az EPGC azzal növelte részesedését a Metróban, hogy megvette a német Haniel vállalat 44,95 millió darab részvényét. A tranzakció értékét, amely november 6-án lép életbe, nem hozták nyilvánosságra.</p>
      <p>Az EPGC tavaly lépett be a Metro részvényesei közé. A befektető csoport szóvivője jelezte, hogy továbbra is célja a német nagykereskedelmi lánc feletti teljes ellenőrzés megszerzése. Erre az elképzelések szerint egyebek között a Haniel tulajdonában lévő további Metro-részvények megvásárlása útján kerülhet sor.</p>
      <p>Az EPGC már tavaly megpróbálta átvenni az ellenőrzést a Metro AG felett. Egy darab részvényért 16 eurót kínált, de a Metró tulajdonosai az 5,8 milliárd eurós árat kevésnek találták.</p>
      <p>A Metro AG-nek 26 országban, köztük Csehországban és Magyarországon is, több mint 770 cash &amp; carry nagykereskedelmi üzletközpontja van, amely több mint 150 ezer embernek ad munkát.</p>
      <p>
        <i>Nyitókép: Róka László</i>
      </p>
    </article>
  </body>
</html>
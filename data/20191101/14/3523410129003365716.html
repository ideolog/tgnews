<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637370/%D8%A8%DB%8C%D8%B4-%D8%A7%D8%B2-%DB%8C%DA%A9-%D9%85%DB%8C%D9%84%DB%8C%D9%88%D9%86-%D8%AA%D9%86-%DA%A9%D8%A7%D9%84%D8%A7%DB%8C-%D8%A7%D8%B3%D8%A7%D8%B3%DB%8C-%D8%AF%D8%B1-%D9%85%D9%86%D8%B7%D9%82%D9%87-%D8%A2%D8%B2%D8%A7%D8%AF-%DA%86%D8%A7%D8%A8%D9%87%D8%A7%D8%B1-%D8%B1%D8%B3%D9%88%D8%A8-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-01T14:19:00+00:00"/>
    <meta property="og:title" content="بیش از یک میلیون تن کالای اساسی در منطقه آزاد چابهار رسوب شده است"/>
    <meta property="og:description" content="نائب رئیس کمیسیون اصل ۹۰ مجلس گفت: بیش از یک میلیون تن کالای اساسی در انبارهای بنادر و مناطق آزاد چابهار رسوب شده است."/>
  </head>
  <body>
    <article>
      <h1>
        <a href="https://www.bultannews.com/fa/news/637370/%D8%A8%DB%8C%D8%B4-%D8%A7%D8%B2-%DB%8C%DA%A9-%D9%85%DB%8C%D9%84%DB%8C%D9%88%D9%86-%D8%AA%D9%86-%DA%A9%D8%A7%D9%84%D8%A7%DB%8C-%D8%A7%D8%B3%D8%A7%D8%B3%DB%8C-%D8%AF%D8%B1-%D9%85%D9%86%D8%B7%D9%82%D9%87-%D8%A2%D8%B2%D8%A7%D8%AF-%DA%86%D8%A7%D8%A8%D9%87%D8%A7%D8%B1-%D8%B1%D8%B3%D9%88%D8%A8-%D8%B4%D8%AF%D9%87-%D8%A7%D8%B3%D8%AA">بیش از یک میلیون تن کالای اساسی در منطقه آزاد چابهار رسوب شده است</a>
      </h1>
      <h2>نائب رئیس کمیسیون اصل ۹۰ مجلس گفت: بیش از یک میلیون تن کالای اساسی در انبارهای بنادر و مناطق آزاد چابهار رسوب شده است.</h2>
      <address><time datetime="2019-11-01T14:19:00+00:00">01 Nov 2019, 14:19</time> by <a rel="author">بولتن نیوز | bultannews.com</a></address>
      <p><b>گروه اقتصادی</b>: امیر خجسته نائب رئیس کمیسیون اصل ۹۰ مجلس که در راس هیئت پارلمانی کمیسیون متبوعش به استان سیستان بلوچستان و با هدف بررسی مبادی ورودی و خروجی کالا از کشور و مبارزه با قاچاق کالا و ارز از گمرک و مناطق آزاد چابهار سفر کرده بود در گفتگو بابا بیان اینکه بیش از یک میلیون تن کالای اساسی از قبیل برنج، چای و غیره در انبارهای بنادر و مناطق آزاد چابهار رسوب شده است،گفت: از مهلت مقرر قانونی صاحبان کالا در گمرک و بندر باقی مانده و هیچ ترخیصی صورت نگرفته است.</p>
      <p>به گزارش بولتن نیوز به نقل از مهر، وی اظهار داشت: مسئولان بنادر و مناطق آزاد باید این کالاها را متروکه اعلام می‌کردند اما روند قانونی صورت نگرفته و قطعا آنها باید پاسخگو باشند.</p>
      <p>نائب رئیس کمیسیون اصل ۹۰ مجلس با بیان اینکه مناطق آزاد بندر و گمرک چابهار در رابطه با کوتاهی خود نسبت به اعلام متروکه کردن این کالاها باید پاسخگو باشند، افزود: هیئت پارلمانی مدارک و مستندات در این رابطه را مورد بررسی قرار داده و پیگیری های لازم صورت خواهد گرفت.</p>
      <p>خجسته با بیان اینکه این حجم از کالا توسط شرکت‌های خصوصی و با دریافت ارز ۴ هزار و ۲۰۰ تومانی وارد شده که اکثر این کالاها نیز در معرض نابودی قرار گرفته‌اند،افزود: بانک مرکزی و وزارتخانه‌های مربوطه باید در خصوص چگونگی تخصیص ارز به این اقلام و چگونگی تنظیم زمان‌بندی مناسب برای ورود به کشور و تنظیم بازار توضیحات لازم را ارائه دهند.</p>
      <p>وی گفت: این اقلام، سرمایه‌های مردم و کشور بوده و نباید اجازه دهیم با بی‌تدبیری عده‌ای از مسئولان این سرمایه‌ها از بین برود.</p>
    </article>
  </body>
</html>
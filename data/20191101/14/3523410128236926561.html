<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637368/%D8%A2%D9%85%D8%B1%DB%8C%DA%A9%D8%A7-%D8%A7%D8%B2%DB%B1%DB%B6%D8%B3%D8%A7%D9%84-%D9%BE%DB%8C%D8%B4%D8%B1%D9%88%D8%B2%D8%A7%D9%86%D9%87-%DB%8C%DA%A9-%D9%85%DB%8C%D9%84%DB%8C%D9%88%D9%86-%D9%86%D9%81%D8%AA-%D8%B9%D8%B1%D8%A7%D9%82-%D8%B1%D8%A7%DA%86%D9%BE%D8%A7%D9%88%D9%84-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-01T14:20:00+00:00"/>
    <meta property="og:title" content="آمریکا از۱۶سال پیش،روزانه یک میلیون نفت عراق راچپاول می‌کند"/>
    <meta property="og:description" content="امام جمعه موقّت تهران گفت: دولت آمریکا از ۱۶ سال پیش، روزانه بیش از یک میلیون بشکه نفت عراق را تحت عنوان غرامت جنگی، چپاول می‌کند."/>
  </head>
  <body>
    <article>
      <h1>
        <a href="https://www.bultannews.com/fa/news/637368/%D8%A2%D9%85%D8%B1%DB%8C%DA%A9%D8%A7-%D8%A7%D8%B2%DB%B1%DB%B6%D8%B3%D8%A7%D9%84-%D9%BE%DB%8C%D8%B4%D8%B1%D9%88%D8%B2%D8%A7%D9%86%D9%87-%DB%8C%DA%A9-%D9%85%DB%8C%D9%84%DB%8C%D9%88%D9%86-%D9%86%D9%81%D8%AA-%D8%B9%D8%B1%D8%A7%D9%82-%D8%B1%D8%A7%DA%86%D9%BE%D8%A7%D9%88%D9%84-%D9%85%DB%8C%E2%80%8C%DA%A9%D9%86%D8%AF">آمریکا از۱۶سال پیش،روزانه یک میلیون نفت عراق راچپاول می‌کند</a>
      </h1>
      <h2>امام جمعه موقّت تهران گفت: دولت آمریکا از ۱۶ سال پیش، روزانه بیش از یک میلیون بشکه نفت عراق را تحت عنوان غرامت جنگی، چپاول می‌کند.</h2>
      <address><time datetime="2019-11-01T14:20:00+00:00">01 Nov 2019, 14:20</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، آیت‌الله محمّدعلی موحدی کرمانی در خطبه‌های <b>نمازجمعه</b> امروز (۱۰ آبان) <b>تهران</b> گفت: یکی از مراحل عبور از پل صراط، مرحله‌ای است که در آن از امانت و خویشاوندی سؤال می‌شود.</p>
      <p>وی ادامه داد: مسئولین محترم یادتان باشد هر مسئولیتی که در این دنیا دارید در قیامت از آن سؤال می‌شود. در وقت عبور از طراط سؤال می‌شود که با امانت انقلاب چه کردید و آیا وظیفه‌‌ای که برعهده شما گذاشته شده بود را خوب انجام دادی یا نه؟ به یاد فقرا و مستضعفان بودی یا نه؟ سعی کردی مشکلات را حل کنی یا نه؟ آیا امضائی که باید انجام می‌دادی را زود انجام دادی یا به امید دریافت زیرمیزی، آن را به تأخیر انداختی؟</p>
      <p>موحدی کرمانی با بیان اینکه مردم به مسئولان امنیت و فرهنگ کشور اعتماد می‌کنند، اظهار داشت: مردم، فرزندانشان را به دبستان و دبیرستان و دانشگاه‌ها می‌فرستند؛ این مغزها به‌عنوان امانت دست شماست، با این مغزها چه می‌کند؟ این مغزها را با چه محتوایی پر می‌کنید؟</p>
      <p>وی خطاب به والدین گفت: ببینید فرزندتان در موبایل خود چه می‌بیند؟ اگر صحنه‌های آلوده دید، این دیگر آلوده شده است و باید مراقب باشید. کسانی که می‌گویند بگذاریم این صحنه‌ها آزاد شود تا خودشان انتخاب کنند، عجیب است؛ آیا اجازه می‌دهید وزارت بهداشت غذای مسموم در اختیار مردم قرار دهد و بگوید خودتان تشخیص دهید؟ نوجوان و کودک تشخیص دهد؟ جوانی که در مسائل فقهی اطلاعات کافی ندارد تشخیص بدهد؟</p>
      <p>موحدی کرمانی با اشاره به فرمایشات مقام معظّم رهبری در دانشگاه پدافند هوایی خاتم‌الانبیا گفت: توصیه‌های رهبر انقلاب به مردم لبنان و عراق باید مورد توجه قرار گیرد.</p>
      <p>وی با بیان اینکه مردم عراق از صدسال گذشته به دلیل ساختار غلط برنامه و توزیع بودجه در فقر و تبعیض به‌سر می‌برند، گفت: بودجه عراق بین احزاب و گروه‌ها و فراکسیون‌ها توزیع می‌شود و مردم عملاً بهره‌ای از بودجه ندارند.</p>
      <p>امام‌جمعه موقت تهران ادامه داد: مردم در تجمعات خیابانی خود خواهان عدالت و حل مشکلات بودند و هستند. مرجعیت محترم عراق هم دولت را مؤظف به اصلاحات و رسیدگی به اعتراضات کردند. در عین حال آنچه در روزهای اخیر شاهد بودیم و شنیدید فقط مطالبه اصلاحات اقتصادی نبود. دشمنان عراق هم بیکار ننشستند و از گوشه‌ای وارد شدند و در برخی شهرها بخصوص بصره و اماره به خشونت روی آوردند و مردم مظلوم را مورد حمله قرار دادند و جمع کثیری را کشته و عده‌ای را مجروح کردند و حتی برخی متدینین را قطعه قطعه کرده و برخی را در آتش سوزاندند.</p>
      <p>موحدی کرمانی با بیان اینکه دشمن مترصد است که فرصتی به دست بیاورد و بر موج سوار شود، گفت: سفیر آمریکا در عراق به‌طور علنی از خشونت حمایت می‌کند و با صراحت نیروهای انتظامی عراق را از کنترل این رفتارها منع می‌کند و این در حالی است که دولت آمریکا از ۱۶ سال پیش، روزانه بیش از یک میلیون بشکه نفت عراق را تحت عنوان غرامت جنگی، چپاول می‌کند و یکی از عوامل مشکلات اقتصادی عراق، آمریکا است.</p>
      <p>وی ادامه داد: مردم متدین عراق تحت زعامت مرجعیت و دولت قانونی، راه حل اصلاحات را می‌شناسند و توان حل مشکلات خود را دارند، کما اینکه در سال‌های اخیر توانستند بحران امنیت را حل کنند.</p>
      <p>موحدی کرمانی با بیان اینکه برخی گروه‌های منحرف که ما آن‌ها را شیعه انگلیسی می‌نامیم در تظاهرات مردم عراق نفوذ کرده‌اند، گفت: این گروه‌ها جنایت‌هایی را در کربلا و بصره و اماره مرتکب شده‌اند که مردم عراق باید صفوف خود را از این‌ها جدا کنند.</p>
      <p>امام جمعه موقت تهران با اشاره به تظاهرات در لبنان گفت: ریشه اصلی تظاهرات، عدم اعتنای دولت به مشکلات معیشتی است. دولت حریری طی سال‌های اخیر از خارج وام گرفته و مردم لبنان را بدهکار کرده است، بدون اینکه این وام‌ها بهبودی در زندگی مردم ایجاد کند.</p>
      <p>موحدی کرمانی ادامه داد: در حالی که نیاز سالانه معیشت مردم لبنان حدود ۱۵ میلیون دلار است، دولت‌های مختلف با بی‌تدبیری، ۱۲۰ میلیارد دلار بدهی روی دست مردم گذاشته‌اند که سود سالانه آن‌ها از درآمد سالانه دولت بیشتر است.</p>
      <p>وی با بیان اینکه مردم از فساد و تبعیض به‌‌تنگ آمده و چاره را در اعتراض دسته‌جمعی دیده‌اند، گفت: دولت لبنان باید از این آهنگ عمومی برای اصلاح استفاده کند. استعفای نخست وزیر نشان داد برخی دست‌های سیاسی در لبنان، مصلحت آمریکا و اسرائیل را بر مصلحت مردم ترجیح می‌دهند.</p>
      <p>موحدی کرمانی، استعفای سعد حریری از نخست وزیری لبنان را باعث تشدید اعتراضات خیابانی دانست و اظهار داشت: این استعفا باعث درگیری طوایف مختلف با یکدیگر شد. از برادران طوایف مختلف اعم از شیعه، مسیحی و اهل سنّت توصیه می‌کنیم که مراقب باشند.</p>
      <p>وی با بیان اینکه لبنان دشمنان خشمگینی دارد، گفت: این‌ها همان‌هایی هستند که از مردم مقاوم لبنان صدمه خورده‌اند؛ همان‌هایی که مقاومت حزب‌الله را برای جهان اسلام و عرب الهام‌بخش می‌دانند و در کمین هستند و به اختلافات داخلی لبنان دل بسته اند.</p>
      <p>امام جمعه موقت تهران ادامه داد: مقاومت لبنان با اکثریتی که در مجلس دارد می‌تواند دولت تشکیل دهد اما گرایشی به این کار ندارد و تمایل دارد توافقاتی که در سی سال گذشته بین طوایف مختلف برقرار بوده حفظ شود و شیعیان و حزب‌الله لبنان، بازوی همه لبنانی‌ها باشند. از خدا می‌خواهیم هرچه زودتر این فتنه‌ها خاموش شود و مردم لبنان و عراق طعم وحدت را بچشند.</p>
      <p>وی با بیان اینکه در اطراف کشور ما، ناامنی غوغا می‌کند، اما ایران امن است، گفت: دلیل این امنیت، وجود پربرکت رهبر عزیز و گرانقدر انقلاب است که خدا به برکت قرآن، وجودش را تا ظهور مهدی(عج) حفظ کند و در کنار مهدی موعود، او را به مدیریت خلق بگمارد.</p>
      <p>موحدی کرمانی با بیان اینکه رهبر انقلاب مردم را ارشاد می‌کنند و در مقابل دشمن می‌ایستند و به‌هیچ نحو تسلیم نمی‌شوند، گفت: ایشان به ما توصیه می‌کنند که بایستید و عزّت شما در گرو مقاومت است.</p>
      <p>وی خطاب به مسئولان گفت: از دشمن نباید ترسید ولی از فاصله طبقاتی و روی آوردن به زندگی اشرافی و حقوق‌های کلان و فراموشی مستضعفان باید ترسید. دشمن خارجی را قوی دیدن و خود را ضعیف پنداشتن، خطری است که باید از آن ترسید. نپرداختن به ذخائر و ثروت و بالقوه و بهره نگرفتن از نیروی جوان و بانشاط و انقلابی است که باید از آن ترسید.</p>
      <p>موحدی کرمانی ادامه داد: از بیماری اجرایی و اداری باید ترسید. از تزریق صحنه‌های آلوده و مسوم به جوانان از طریق فضای مجازی باید ترسید. از حاکمیت ثروت در فصل انتخابات و وعده‌های دروغین کاندیداها باید ترسید.</p>
      <p>امام جمعه موقت تهران در واکنش به شعار «مرگ بر غارت‌گر بیت‌المال» نمازگزاران گفت: دست مقتدر رئیس قوه قضائیه باز شده و او، دانه دانه مچ غارتگران را می‌گیرد و به مجازات می‌رساند. خدا به این عزیز، طول عمر و سلامتی عنایت فرماید.</p>
      <p>موحدی کرمانی در ادامه، مناسبت‌های ۱۳ آبان، تبعید امام به ترکیه، یورش دژخیمان شاه به دانش‌آموزان و دانشجویان، تسخیر لانه جاسوسی آمریکا که امام بزرگوار آن را انقلاب دوم خواند و روز ملّی مبارزه با استکبار جهانی را مورد اشاره قرار داد.</p>
      <p>وی با اشاره به سفر رئیس قوّه قضائیه به هرمزگان و بازدید از گمرکات گفت: واردات انباشته‌شده و بلاتکلیف در گمرکات وجود دارد که برخی از آن‌ها بیش از یکسال و یکسال و نیم است که معطل مانده و ترخیص نشده‌اند. برخی از این اقلام، داروهایی هستند که احیاناً ممکن است به‌علت بلاتکلیفی در گمرک، تاریخ مصرف‌شان سپری شده باشد.</p>
      <p>موحی کرمانی با طرح این سؤال که تا چه زمان مسئولان می‌خواهند این اقلام را در گمرک نگه دارند؟ گفت: این در حالی است که بیماران به‌شدت به دارو نیاز دارند و شرق و غرب تهران را می‌روند تا دارو تهیه کنند.</p>
      <p>«مسئولان محترم! هرچه زودتر اقلام مورد نیاز مردم را از گمرکات آزاد کنید. نمی‌گویم ضوابط رعایت نشود، امّا سریع عمل کنید و طبق قوانین، اجناس را از گمرکات آزاد کنید و معطل نکنید».</p>
      <p>وی با تأکید بر اینکه مسئولان سعی کنند اموالی که صاحبان‌شان حاضر هستند را از گمرکات ترخیص کنند، گفت: برای این افراد دشوار است که بشنوند اجناس‌شان متروکه اعلام شده‌ است. کدام متروکه؟ مگر می‌شود مالی که صاحب آن مشخص است، متروکه شناخته شود و به مزایده گذاشته شود؟ آقایان حدود اسلامی را در نظر بگیرند، رفاه مردم را در نظر بگیرند؛ اینهاست که عامل بقای نظام است.</p>
      <p>امام‌جمع موقت تهران شهادت آیت‌الله قاضی اولین امام جمعه محراب و امام جمعه تبریز را تسلیت گفت.</p>
      <p>موحدی کرمانی شهادت محمّدحسین فهمیده را مایه عزّت و افتخار دانست و گفت: گرچه باید این شهادت را تسلیت گفت، امّا وجود این شخصیت‌ها را باید تبریک گفت. انقلاب شخصیت‌های عجیبی ساخت؛ نوجوانی که بالغ نشده، داوطلبانه خود را برای شهادت در راه خدا آماده می‌کند.</p>
      <p>وی در ادامه با اشاره به اشاعه بیماری سرطان در کشور گفت: پزشکان دقت کنند ببیند چه عواملی باعث شده که سرطان توسعه پیدا کند.</p>
      <p>موحدی کرمانی افزود: یکی از پزشکان که به او ارادت کامل دارم در جمعی از نخبگان گفت که رنگ‌هایی که به آبنبات‌ها و شکلات‌ها رنگی زده می‌شود، سرطان‌زاست. من در این زمینه، اطّلاعی ندارم و از یک پزشک نقل کردم، امّا پزشکان این موضوع را بررسی کنند؛ اگر واقعاً‌ اینطور است پس اجازه ندهند شیرینی‌سازی‌ها این‌طور چیزها را در اختیار مردم قرار دهند و تا جایی که مقدور است کنترل کنند.</p>
      <p>وی خطاب به مسئولان گفت: اجازه ندهید انسا‌نهای سالم گرفتار بیماری شوند. خدا به مسئولان توفیق دهد مشکلات را بشناسند و در رفع آن‌ها بکوشند و تماشاچی نباشند. مسئله بیماری مهم است، مخصوصاً که گفته می‌شود دارو کم‌یاب است.</p>
      <p>امام‌جمعه موقت تهران افزود: مردم مقاوم و صبور هستند ولی باید مورد توجه قرار گیرند و با دلسوزی با آن‌ها رفتار کرد.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/evropska-unie/farage-pohrozil-johnsonovi-bojem-ve-volbach-premierova-dohoda-pry-neni-brexit-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T14:52:00+00:00"/>
    <meta property="og:title" content="Farage pohrozil Johnsonovi bojem ve volbách. Premiérova dohoda prý není brexit"/>
    <meta property="og:description" content="Protiunijní Strana pro brexit britského europoslance Nigela Farage postaví v nadcházejících předčasných volbách kandidáty v celé Británii vyjma Severního Irska, bude-li premiér Boris Johnson prosazovat upravenou dohodu o brexitu. Farage, jehož uskupení chce odchod země z Evropské unie bez &quot;rozvodové&quot; dohody, to dnes oznámil při zahájení své kampaně. Vládní konzervativci, které by Strana pro brexit mohla oslabit, jakýkoli předvolební &quot;pakt&quot; odmítají. Premiér Boris Johnson dnes v reakci na Farage uvedl, že se mu podařilo vyjednat &quot;fantastickou dohodu&quot;, kterou je možné v parlamentu prosadit."/>
  </head>
  <body>
    <article>
      <h1>Farage pohrozil Johnsonovi bojem ve volbách. Premiérova dohoda prý není brexit</h1>
      <address><time datetime="2019-11-01T14:52:00+00:00">01 Nov 2019, 14:52</time> by <a rel="author">ČTK</a></address>
      <p>Podle Farage nová úmluva o odchodu z EU vzešlá z říjnového summitu unijních lídrů "není brexit". Johnson jí prý dosáhl tím, že obětoval Severní Irsko, kde by na základě nového uspořádání i po brexitu platila pravidla unijního jednotného trhu týkající se cel a výrobků. Dlouholetý europoslanec naznačil, že premiér se možná ani se všemi podrobnostmi neseznámil, když se dohodu snažil prosadit v britském parlamentu.</p>
      <figure>
        <img src="https://g.denik.cz/1/59/ctk-v-britanii-naplno-startuje-kampan-pruzkumy-vedou-konzervativci_denik-150-3x2.jpg"/>
      </figure>
      <aside>
        <a href="https://www.denik.cz/evropska-unie/v-britanii-startuje-volebni-kampan-pruzkumy-favorizuji-konzervativce-20191031.html">V Británii startuje volební kampaň. Průzkumy favorizují konzervativce Přečíst článek ›</a>
      </aside>
      <p>Britská média delší dobu spekulovala o tom, že Strana pro brexit by mohla ve volbách s konzervativci spolupracovat, aby se ve volebních obvodech neštěpila podpora pro kandidáty prosazující odchod z EU. To se ale podle komentátorů po dnešním Farageově vystoupení zdá být vyloučené.</p>
      <h3>Dva týdny na rozhodnutí</h3>
      <p>Lídr Strany pro brexit požaduje, aby Johnson opustil svou brexitovou dohodu a usiloval pouze o "skutečnou" dohodu o volném obchodu s EU, s níž by se Británie mohla odklonit od unijních regulací pro zboží a služby. V opačném případě "budeme bojovat o každé křeslo v Anglii, Skotsku a Walesu", avizoval Farage. "Nepochybujte o tom, že jsme připraveni," dodal.</p>
      <p>Předsedovi vlády dal Farage na rozhodnutí čas do 14. listopadu. "Jsem přesvědčen, že jediným způsobem, jak tuto věc vyřešit, je vybudovat po celé zemi alianci za odchod," prohlásil. Jeho strana by podle něj v 650členné Dolní sněmovně mohla získat 150 tradičně labouristických obvodů.</p>
      <figure>
        <img src="https://g.denik.cz/1/b1/boris-johnson-parlament-britanie-brexit_denik-150-3x2.jpg"/>
      </figure>
      <aside>
        <a href="https://www.denik.cz/evropska-unie/dolni-snemovna-konecne-umoznila-prolomeni-patu-pise-britsky-tisk-20191030.html">Předčasné volby? Sněmovna konečně umožnila prolomení patu, píše britský tisk Přečíst článek ›</a>
      </aside>
      <p>"Dosáhli jsme fantastické brexitové dohody, i když si nikdo nemyslel, že to dokážeme," oponoval dnes Farageovi premiér Johnson v rozhovoru s televizní stanicí ITV. "Tu dohodu je možné schválit," dodal. Také předseda Konzervativní strany James Cleverly "pakt" se Stranou pro brexit odmítl. "Nezajistilo by to brexit a vytvořilo by to jen další pat v nefunkčním parlamentu," uvedl. Rovněž ministr pro bydlení a místní samosprávu Robert Jenrick dnes řekl, že konzervativci nemají zájem "o vstupování do jakýchkoli paktů se Stranou pro brexit nebo s kýmkoli jiným".</p>
      <h3>Rozhodne se v prosinci</h3>
      <p>Ačkoli z Konzervativní strany zaznívají hlasy, podle nichž Strana pro brexit představuje větší hrozbu pro opoziční labouristy, média jsou opačného názoru. "Kdyby bojovala o malý počet obvodů, pomohlo by to konzervativcům, kteří s Faragem soupeří o hlasy voličů podporujících brexit," uvádí agentura AP.</p>
      <p>Farage je prominentní postavou britské politiky už řadu let a v brexitovém procesu hraje jednu z hlavních rolí od samého počátku. Stranu pro brexit ale spustil teprve na počátku letošního roku, načež s ní suverénně v Británii opanoval květnové volby do Evropského parlamentu. Následně ale její preference poklesly a nyní se její podpora v průzkumech pohybuje lehce nad deseti procenty.</p>
      <figure>
        <img src="https://g.denik.cz/1/9f/boris-johnson-d191001e0gke1_denik-150-3x2.jpg"/>
      </figure>
      <aside>
        <a href="https://www.denik.cz/evropska-unie/brexit-zatim-ne-volby-ano-premier-boris-johnson-ma-stale-sanci-20191029.html">Brexit zatím ne, volby ano. Premiér Boris Johnson má stále šanci Přečíst článek ›</a>
      </aside>
      <p>O novém složení parlamentu budou Britové rozhodovat 12. prosince. Strana pro brexit prý do té doby učiní vše pro to, aby se "v každém domě v této zemi" vědělo o tom, co obsahuje vládní brexitová dohoda. "Jestli si Boris Johnson myslí, že dokáže přežít šest týdnů s tím, co v těch dokumentech stojí, pak ho čeká pořádné překvapení," řekl Farage.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/01/brexit-party-farage-set-to-fight-every-seat-in-poll-battle-against-pm-boris-johnson"/>
    <meta property="og:site_name" content="euronews"/>
    <meta property="article:published_time" content="2019-11-01T14:41:35+00:00"/>
    <meta property="og:title" content="بحران برکسیت؛ نایجل فاراژ حزب محافظه کار را تهدید کرد"/>
    <meta property="og:description" content="رهبر حزب برکسیت که مخالف توافق به دست آمده بین بریتانیا و اتحادیه اروپا است از بوریس جانسون خواست تا به دفاع از این توافق پایان دهد."/>
  </head>
  <body>
    <article>
      <h1>بحران برکسیت؛ نایجل فاراژ حزب محافظه کار را تهدید کرد</h1>
      <address><time datetime="2019-11-01T14:41:35+00:00">01 Nov 2019, 14:41</time> by <a rel="author">یورونیوز فارسی </a></address>
      <p>نایجل فاراژ، رهبر حزب برکسیت روز جمعه به بوریس جانسون، نخست وزیر محافظه کار بریتانیا هشدار داد که حزب متبوع وی در صورت عدم اتحاد احزاب هوادار برکسیت برای به دست آوردن تک تک کرسی های آینده مجلس عوام مبارزه خواهد کرد.</p>
      <p>رای دهندگان بریتانیایی قرار است روز ۱۲ دسامبر (۲۱ آذر) برای انتخاب نمایندگان خود در مجلس عوام به پای صندوق های رای بروند.</p>
      <p>رهبر حزب برکسیت که مخالف توافق به دست آمده بین بریتانیا و اتحادیه اروپا است از بوریس جانسون خواست تا به دفاع از این توافق پایان دهد.</p>
      <p>معرفی نامزد از سوی برکسیت در تمام حوزه های انتخابیه بریتانیا می تواند در نهایت به ضرر حزب محافظه کار تمام شود. این در حالی است که پذیرش خواسته نایجل فاراژ از سوی بوریس جانسون نیز بسیار نامحتمل به نظر می رسد.</p>
      <p>حزب برکسیت در جریان انتخابات پارلمان اروپا که در ماه مه سال جاری برگزار شد با کسب ۳۱ درصد آراء از حزب محافظه کار پیشی گرفت.</p>
      <p>سخنان نایجل فاراژ در حالی بیان شد که نزدیکان بوریس جانسون روز جمعه از توافق بریتانیا با اتحادیه اروپا دفاع کردند. یکی از سخنگوهای دفتر نخست وزیر بریتانیا تاکید کرد که توافق جدید بریتانیا با اتحادیه اروپا به لندن این اختیار را می دهد تا با تمام کشورهای جهان به توافق تجاری دست یابند.</p>
      <p>این سخنان پس از آن بیان می شود که دونالد ترامپ، رئیس جمهوری آمریکا پنجشنبه شب در مصاحبه ای با یک شبکه رادیویی بریتانیا توافق تجاری به دست آمده بین بریتانیا و اتحادیه اروپا را مانع دستیابی به توافق تجاری بین لندن و واشنگتن ارزیابی کرد.</p>
    </article>
  </body>
</html>
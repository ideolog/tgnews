<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/01/zavod_kolomoyskogo_pogodyvsya_vyplatyty_nbu_borgy_1681621"/>
    <meta property="og:site_name" content="ZIK.UA"/>
    <meta property="article:published_time" content="2019-11-01T14:54:00+00:00"/>
    <meta property="og:title" content="Завод Коломойського погодився виплатити НБУ борги"/>
    <meta property="og:description" content="&quot;Нікопольський завод феросплавів&quot; (НЗФ) частково погасить заборгованість ПриватБанку перед Національним банком. НЗФ є майновим поручителем за кредитними зобов’язаннями АТ КБ &quot;Приватбанк&quot;."/>
  </head>
  <body>
    <article>
      <h1>Завод Коломойського погодився виплатити НБУ борги</h1>
      <address>
        <time datetime="2019-11-01T14:54:00+00:00">01 Nov 2019, 14:54</time>
      </address>
      <p>
        <b>"Нікопольський завод феросплавів" (НЗФ) частково погасить заборгованість ПриватБанку перед Національним банком. НЗФ є майновим поручителем за кредитними зобов’язаннями АТ КБ "Приватбанк".</b>
      </p>
      <p>Як <a href="https://bank.gov.ua/news/all/nikopolskiy-zavod-ferosplaviv-znovu-chastkovo-pogasit-zaborgovanist-privatbanku-pered-natsionalnim-bankom">повідомляє</a> пресслужба Нацбанку, 31 жовтня Господарський суд Дніпропетровської області затвердив мирову угоду між НБУ та АТ "Нікопольський завод феросплавів", що є майновим поручителем за кредитними зобов’язаннями АТ КБ "Приватбанк".</p>
      <p>Згідно з угодою, "Нікопольський завод феросплавів" зобов’язується погасити заборгованість ПриватБанку за кредитом рефінансування в сумі, що дорівнює ринковій вартості заставного майна.</p>
      <p>Окрім того, підприємство зобов’язалося відшкодувати Національному банку витрати, пов’язані зі сплатою судового збору.</p>
      <p>В Нацбанку зазначають, що це вже третій приклад вирішення судового спору з майновим поручителем за кредитними зобов’язаннями АТ КБ "Приватбанк" через укладання мирової угоди.</p>
      <p>Уперше мирова угода між НБУ та АТ "Нікопольський завод феросплавів" була затверджена Господарським судом Дніпропетровської області 28 серпня цього року. А вже 6 вересня НЗФ достроково погасив заборгованість ПриватБанку за кредитом рефінансування в сумі, що дорівнює ринковій вартості заставного майна заводу.</p>
      <p>Наступна мирова угода між Національним банком і майновим поручителем ПриватБанку – ТОВ "Арлан" була затверджена 18 вересня Центральним апеляційним господарським судом. 1 жовтня поручитель виконав зобов’язання перед Нацбанком.</p>
      <p>У Національному банку також повідомляють, що у 2018 році ними подано 148 позовів проти колишнього власника ПриватБанку Ігоря Коломойського (фінансового поручителя) та пов’язаних із ним 32 компаній – майнових поручителів про стягнення близько 10 млрд грн.</p>
      <p>Cуди вже ухвалили 20 рішень на користь НБУ за зобов’язаннями ПриватБанку на загальну суму 1,2 млрд грн, 18 з яких набрали законної сили, а виконавчі документи були направлені до органів Державної виконавчої служби для примусового виконання.</p>
      <p>На різних стадіях судового процесу перебуває ще понад 200 подібних справ не лише щодо ПриватБанку, а й банків, які свого часу були визнані неплатоспроможними та досі не виконали власних зобов’язань за кредитами рефінансування.</p>
      <p>Раніше, міністр фінансів Оксана Маркарова <a href="https://zik.ua/news/2019/10/25/minfin_ne_planuie_vyplachuvaty_kompensatsiyu_kolomoyskomu_za_pryvatbank__1676625">заявила</a>, що компенсація, у розмірі 2 млрд доларів, українському олігарху Ігорю Коломойському не закладена в бюджет і навіть не планується виплачуватися.</p>
      <p> </p>
      <p>
        <b>
          <i>Читайте більше новин на тему: <a href="https://zik.ua/tag/pryvatbank">Приватбанк</a></i>
        </b>
      </p>
      <related>
        <h4>читайте також</h4>
        <a href="https://zik.ua/news/2019/10/11/pryvatbank_podav_do_sudu_na_zavod_kolomoyskogo_cherez_mityngy_1665999"/>
        <a href="https://zik.ua/news/2019/05/19/stalo_vidomo_chomu_sud_skasuvav_natsionalizatsiyu_pryvatbanku_1574911"/>
        <a href="https://zik.ua/news/2019/04/18/u_nbu_zaperechyly_mozhlyvist_povernennya_pryvatbanku_kolyshnim_vlasnykam_1555069"/>
        <a href="https://zik.ua/news/2019/11/01/nato_predyavlyaie_nabir_nichym_ne_obruntovanyh_pretenziy_i_zvynuvachen__mzs_1681661"/>
      </related>
    </article>
  </body>
</html>
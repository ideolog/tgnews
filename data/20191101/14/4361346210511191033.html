<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/brusszel-tovabbra-is-migransokat-akar-telepiteni-magyarorszagra/185693"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-01T14:05:00+00:00"/>
    <meta property="og:title" content="Brüsszel továbbra is migránsokat akar telepíteni Magyarországra"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Brüsszel továbbra is migránsokat akar telepíteni Magyarországra</mark>
      </h1>
      <address><time datetime="2019-11-01T14:05:00+00:00">01 Nov 2019, 14:05</time> by <a rel="author">Bors</a></address>
      <p>
        <b>Az Európai Bíróság főtanácsnoka, Eleanor Sharpston jogsértéssel vádolta meg Csehországot, Lengyelországot és Magyarországot, amiért elutasították a migránskvótát Az érintett országok közölték, továbbra sem kérnek a brüsszeli diktátumból, a kötelező betelepítésből. </b>
        <b>Az Európai Bíróság főtanácsnoka, Eleanor Sharpston jogsértéssel vádolta meg Csehországot, Lengyelországot és Magyarországot, amiért elutasították a migránskvótát Az érintett országok közölték, továbbra sem kérnek a brüsszeli diktátumból, a kötelező betelepítésből.</b>
      </p>
      <p><b>A távozóban lévő Európai Bizottság még mindig ragaszkodik a migránsok Magyarországra történő betelepítéséhez, de a magyar kormány álláspontja változatlan az ügyben: sem az egyszeri, sem az állandó kötelező kvótából nem kér Magyarország</b> – mondta az igazságügyi tárca államtitkára. Völner Pál emlékeztetett, hogy az Európai Bizottság azért perelte be Magyarországot, mert nem hajtotta végre a 2015-ben „csellel átvert egyszeri kötelező kvótát”, amely az országot 1294 migráns betelepítésére kötelezné.</p>
      <p><i>Magyarország, valamint a kötelező szétosztást szintén elutasító Lengyelország és Csehország elleni kvótaper 2017 decemberében indult meg. </i>Völner Pál hangsúlyozta: kezdettől fogva az a kormány meggyőződése, hogy „ez az egyszeri kvóta csak a kezdet, de Brüsszel valódi célja, hogy az állandó, felső korlát nélküli, automatikus kötelező kvótát vezessen be, amelynek a jelei ma is egyértelműek”.</p>
      <p>A távozó Európai Bizottság, az Európai Parlament bevándorláspárti erői például most a máltai kvóta-megállapodás kiterjesztésével akarják rávenni a tagállamokat a migránsok betelepítésére és kényszerpályára akarják állítani a hamarosan hivatalba lépő új Európai Bizottságot is – mondta kiemelve: „a magyar emberek számos alkalommal egyértelművé tették, hogy nem akarják, hogy Magyarország bevándorlóország legyen és senki nem döntheti el helyettünk, hogy kivel éljünk együtt”.</p>
      <p>Mint mondta, Magyarország a 2015-ös, „csellel elfogadott” tanácsi döntés miatt korábban az Európai Bírósághoz fordult, vitatta a kvótahatározat jogszerűségét és elutasította a kettős mércét, amiért az Európai Bizottság csak három tagállammal – Magyarországgal, Lengyelországgal és Csehországgal – szemben indított kötelezettségszegési eljárást, holott számos más uniós tagállam sem teljesítette a kvótahatározatot. Valójában a ténylegesen áthelyezett migránsok száma uniós szinten a vállalt, illetve előírt kötelezettség egyharmadát érte csak el.</p>
      <p>Az Európai Bizottság mégis pert indított azért, hogy Magyarország hajtsa végre a már hatályát vesztett tanácsi határozatot. A 2017 decemberében kezdődött per a főtanácsnoki indítvány csütörtöki ismertetésével újabb állomásához ért – közölte az államtitkár rámutatva, hogy a főtanácsnoki indítvány az Európai Bíróságot hivatalosan nem köti.<br/><b>Az ítélet 2020 első felében várható – közölte Völner Pál majd úgy fogalmazott: „a magyar kormány folytatja a harcot a magyar emberek akaratának érvényesítésért.”</b></p>
      <h3>Cseh és lengyel elutasítás</h3>
      <p>
        <b>Andrej Babis cseh miniszterelnök szerint a cseh állampolgárok soha nem adták hozzájárulásukat ahhoz, hogy az EU eldöntse: ki élhet és dolgozhat országukban. „A menekültpolitika olyan ügy, amelyben minden egyes tagállamnak magának kell döntenie, és az EU-ba illegálisan belépő menekültek újraelosztása bizonyosan nem tartozik kötelezettségeink közé.”</b>
      </p>
      <p>
        <b>A lengyel kormányszóvivő pedig közölte: a menekültkvóták elutasításával Lengyelország az ellenőrizetlen migrációtól védte magát így. Ráadásul a menekültelosztási kvótát a tagállamok többsége nem teljesítette. Ez pedig azt is bizonyítja, hogy a mechanizmus hibás.</b>
      </p>
      <p>
        <a href="https://ripost.hu/politik/brusszel-tovabbra-is-migransokat-akar-telepiteni-magyarorszagra-2142338/">Ripost</a>
      </p>
    </article>
  </body>
</html>
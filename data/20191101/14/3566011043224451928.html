<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543882.html/%D9%87%DB%8C%DA%86-%D9%85%D9%85%D9%86%D9%88%D8%B9%DB%8C%D8%AA%DB%8C-%D8%A8%D8%B1%D8%A7%DB%8C-%DA%A9%D8%B4%D8%AA-%D8%A8%D8%B1%D9%86%D8%AC-%D8%AF%D8%B1-%D8%AE%D9%88%D8%B2%D8%B3%D8%AA%D8%A7%D9%86-%D9%BE%D8%B0%DB%8C%D8%B1%D9%81%D8%AA%D9%86%DB%8C-%D9%86%DB%8C%D8%B3%D8%AA--%D8%A8%D8%A7%D8%B1%D8%B4-%D8%A7%D8%AE%DB%8C%D8%B1-%D8%AF%D8%B1-%D8%A7%D8%B3%D8%AA%D8%A7%D9%86-%DB%8C%DA%A9-%D9%87%D8%B4%D8%AF%D8%A7%D8%B1-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T14:51:00+00:00"/>
    <meta property="og:title" content="هیچ ممنوعیتی برای کشت برنج در خوزستان پذیرفتنی نیست/ بارش اخیر در استان یک هشدار است"/>
    <meta property="og:description" content="بارندگی یکماه اهواز تنها در نصف روز به وقوع پیوست و این یک هشدار برای مسئولان نسبت به لایروبی رودخانه ها و سیل برها و رفع نقاط بحرانی آبگرفتگی است."/>
  </head>
  <body>
    <article>
      <h1>هیچ ممنوعیتی برای کشت برنج در خوزستان پذیرفتنی نیست/ بارش اخیر در استان یک هشدار است</h1>
      <h2>خطیب نماز جمعه اهواز تصریح کرد:</h2>
      <address>
        <time datetime="2019-11-01T14:51:00+00:00">01 Nov 2019, 14:51</time>
      </address>
      <p>بارندگی یکماه اهواز تنها در نصف روز به وقوع پیوست و این یک هشدار برای مسئولان نسبت به لایروبی رودخانه ها و سیل برها و رفع نقاط بحرانی آبگرفتگی است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از رهیاب؛ سید عبدالنبی موسوی فرد در خطبه های نماز جمعه 10 آبانماه اهواز با اشاره به لزوم اصلاح الگوی مصرف در جامعه، اظهار داشت: متاسفانه میزان بالایی از هدررفت مواد غذایی جهان در کشورمان صورت می گیرد که شایسته یک جامعه مسلمان نیست.</p>
      <p>  وی افزود: ایران اسلامی 12 مورد از محصولات 13 گانه اساسی، را در داخل تولید و قابلیت خودکفایی دارد اما متاسفانه به میزان 60 درصد از درآمد نفتی کشور، از مواد غذایی ما هدر می رود که در شرایط تحریمی امروز قابل قبول نیست.   نماینده ولی فقیه در استان خوزستان در ادامه سخنان خود خاطرنشان کرد: سیل ابتدای امسال ضررهای زیادی به کشاورزان خوزستانی وارد آورد و اکنون بسیاری از آنها قصد کشت برنج را دارند اما متاسفانه مسئولان بدون نگاه تخصصی، مانع از آن هستند و شالیکاری را محصور به شمال کشور می دانند.   موسوی فرد گفت: متاسفانه باوجود اینکه کشاورزان خوزستانی به دنبال جبران خسارت های سیل هتستند، اما ممنوعیت کشت برنج آن هم در شرایطی که بسیاری از مناطق ما آب کافی برای کشت را دارند، باعث ضرر بیشتر کشاورزان شده است.   امام جمعه اهواز بیان داشت: اینگونه اقدامات در شرایط فعلی تنها به ضرر کشاورزان و به سود دلالان است تا برخی ها به سودهای کلانی برسند.   وی افزود: فرهنگ سازی الگوی مصرف، ایجاد سردخانه های بزرگ، فراهم کردن صنایع تبدیلی کوچک و بزرگ، از راه های افزایش تولید و ایجاد رغبت میان کشاورزان برای صادرات غیرنفتی است.   نماینده ولی فقیه در استان خوزستان با اشاره به تحولات اخیر عراق و لبنان، تصریح کرد: اغلب تحلیلگران عراقی ریشه مشکلات امروز این کشور را به زمان اشغالگری آمریکا مرتبط می دانند که سیری ایجاد شده و هر دولتی که روی کار بیاید، باید همین راه را برود.   موسوی فرد عنوان کرد: در فتنه 88 ایران، اصلی ترین مقوله ای که باعث آن اتفاقات شد، عدم پایبندی به قانون بود و امروز نیز در عراق باید ساز و کارهای قانونی در آن کشور رعایت شود تا مطالبات به حق مردم به نتیجه برسد.   امام جمعه اهواز تصریح کرد: مردم عراق و لبنان باید توجه کنند که چرا شعارهای آنها علیه فساد اداری و اقتصادی به شعار سقوط و استعفای دولت ها عوض شده است.   وی در پایان خطبه ها با اشاره به بارش های اخیر در استان، گفت: بارندگی یکماه اهواز تنها در نصف روز به وقوع پیوست و این یک هشدار برای مسئولان نسبت به لایروبی رودخانه ها و سیل برها و رفع نقاط بحرانی آبگرفتگی است.       انتهای پیام/    </p>
    </article>
  </body>
</html>
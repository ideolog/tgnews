<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/ukrayina-prosit-u-nato-status-uchasnika-partnerstva-rozshirenih-mozhlivostey-kuleba-328136_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T14:34:00+00:00"/>
    <meta property="og:title" content="Україна просить у НАТО статус учасника партнерства розширених можливостей – Кулеба"/>
    <meta property="og:description" content="Програма не є заміною Плану дій щодо членства в НАТО, зазначив Дмитро Кулеба."/>
  </head>
  <body>
    <article>
      <h1>Україна просить у НАТО статус учасника партнерства розширених можливостей – Кулеба</h1>
      <h2>Програма не є заміною Плану дій щодо членства в НАТО, зазначив Дмитро Кулеба.</h2>
      <address>
        <time datetime="2019-11-01T14:34:00+00:00">01 Nov 2019, 14:34</time>
      </address>
      <p>Українська сторона просить НАТО надати їй статус учасника партнерства розширених можливостей, повідомив віце-прем'єр-міністр з питань європейської та євроатлантичної інтеграції Дмитро Кулеба на брифінгу в Києві.</p>
      <p>"Під час візиту Україна звернулася до Північноатлантичного альянсу з проханням перейти на новий рівень співпраці та надати Україні статус учасника партнерства розширених можливостей", - сказав він.</p>
      <p>Київ може отримати пріоритетний допуск до сертифікації заходів, що відбуваються по лінії НАТО-Україна, розширене співробітництво у сфері розвідки, надання можливості представникам країн-партнерів отримувати посади у штаб-квартирі НАТО або у структурах НАТО, зазначив Кулеба.</p>
      <p>Він також додав, що ця програма не є заміною Плану дій щодо членства в Альянсі.</p>
      <p>Нагадаємо, що 30 і 31 жовтня в Україні перебувала Північноатлантична рада разом із генеральним секретарем Єнсом Столтенбергом. Делегація відвідала Одесу і Київ, де зустрілася з українськими чиновниками.</p>
      <p>Як заявив Дмитро Кулеба, <a href="https://dt.ua/POLITICS/ukrayina-ne-bude-podavati-povtornu-zayavku-na-otrimannya-planu-diy-schodo-chlenstva-v-nato-kuleba-327868_.html"><b>українська сторона не подаватиме заявку на отримання Плану дій щодо членства в НАТО</b></a>, оскільки вже подала такий документ у 2008 році.</p>
      <p>У свою чергу, генсек НАТО Єнс Столтенберг розповів, що в рамках відносин України і Альянсу <a href="https://dt.ua/POLITICS/nato-zapuskaye-novu-iniciativu-z-metoyu-ob-yednati-vsyu-spivpracyu-z-ukrayinoyu-327877_.html"><b>буде запущено нову ініціативу, націлену на об'єднання всіх існуючих форматів співпраці з Україною.</b></a></p>
      <p>Детальніше про співробітництво НАТО із новою владою України читайте у статті Данила Пилипчука "<a href="https://dt.ua/international/standartniy-nabir-318746_.html"><b>Стандартний набір</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
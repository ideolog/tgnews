<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/unemployment-in-india-october-rises-to-8-5-highest-in-over-three-years.html"/>
    <meta property="og:site_name" content="DoolNews"/>
    <meta property="article:published_time" content="2019-11-01T14:26:00+00:00"/>
    <meta property="og:title" content="ഒക്ടോബറിലെ തൊഴിലില്ലായ്മ 8.5 ശതമാനം; മൂന്നുവര്‍ഷത്തെ ഏറ്റവും കൂടിയ നിരക്കെന്ന് റിപ്പോര്‍ട്ട്; ദിവസക്കൂലിക്കാര്‍ വലയുന്നു"/>
    <meta property="og:description" content="Economic Crisis Unemployment India രാജ്യത്ത് ഒക്ടോബറില്‍ മാത്രം രേഖപ്പെടുത്തിയ തൊഴിലില്ലായ്മ മൂന്നുവര്‍ഷത്തെ ഏറ്റവും കൂടിയ നിരക്കിലെന്ന് റിപ്പോര്‍ട്ട്. ഒക്ടോബറില്‍ 8.5 ശത"/>
  </head>
  <body>
    <article>
      <h1>ഒക്ടോബറിലെ തൊഴിലില്ലായ്മ 8.5 ശതമാനം; മൂന്നുവര്‍ഷത്തെ ഏറ്റവും കൂടിയ നിരക്കെന്ന് റിപ്പോര്‍ട്ട്; ദിവസക്കൂലിക്കാര്‍ വലയുന്നു</h1>
      <address><time datetime="2019-11-01T14:26:00+00:00">01 Nov 2019, 14:26</time> by <a rel="author">ന്യൂസ് ഡെസ്‌ക്</a></address>
      <p>രാജ്യത്ത് ഒക്ടോബറില്‍ മാത്രം രേഖപ്പെടുത്തിയ തൊഴിലില്ലായ്മ മൂന്നുവര്‍ഷത്തെ ഏറ്റവും കൂടിയ നിരക്കിലെന്ന് റിപ്പോര്‍ട്ട്. ഒക്ടോബറില്‍ 8.5 ശതമാനം തൊഴിലില്ലായ്മയാണ് വര്‍ദ്ധിച്ചത്.</p>
      <p>സെന്റര്‍ ഫോര്‍ മോണിറ്ററിങ് ഇന്ത്യന്‍ എക്കോണമിയാണ് ഈ കണക്കുകള്‍ പുറത്തുവിട്ടത്. 2016 ഓഗസ്റ്റിന് ശേഷം ഏറ്റവും കൂടുതലായി രേഖപ്പെടുത്തിയ തൊഴിലില്ലായ്മയാണ് ഇത്.</p>
      <p>രാജ്യത്തെ സാമ്പത്തിക പ്രതിസന്ധിയാണ് തൊഴിലില്ലായ്മ രൂക്ഷമാക്കിയതെന്ന് റിപ്പോര്‍ട്ടില്‍ പറയുന്നു. സാമ്പത്തിക മാന്ദ്യത്തെ മറികടക്കാന്‍ കേന്ദ്രസര്‍ക്കാര്‍ പദ്ധതികള്‍ ആവിഷ്‌കരിച്ചെങ്കിലും ഇതൊന്നും ഫലവത്തായില്ലെന്നാണ് ഈ കണക്കുകള്‍ വ്യക്തമാക്കുന്നത്.</p>
      <related>
        <a href="https://www.doolnews.com/west-bengal-arambagh-hatcheries-closes-down-358.html?utm_source=doolnews&amp;utm_medium=related"/>
      </related>
      <p>ഈ അവസ്ഥയെ കൂടുതല്‍ ദുഷ്കരമാക്കാന്‍ കാരണമായത് രാജ്യത്തെ നിര്‍മ്മാണ മേഖലയിലുണ്ടായ തകര്‍ച്ചയാണ്.</p>
      <p>അടിസ്ഥാന സൗകര്യവികസന മേഖലയില്‍ വലിയ ഇടിവാണ് ഉണ്ടായിരിക്കുന്നത്. വര്‍ഷംതോറുമുള്ള കണക്ക് പരിശോധിച്ചാല്‍, സെപ്തംബറില്‍ ഈ മേഖലയിലുണ്ടായ ഇടിവ് 5.2 ശതമാനമാണ്. ഇത് രാജ്യത്തെ എട്ട് കോടി അടിസ്ഥാന സൗകര്യ വികസന വ്യവസായത്തെ ഗുരുതരമായി ബാധിച്ചു.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>രാജ്യത്തെ തൊഴിലവസരങ്ങളില്‍ വ്യക്തമായ ഇടിവുണ്ടായിട്ടുണ്ടെന്ന് സെന്‍ട്രല്‍ സസ്‌റ്റെയ്‌നബിള്‍ എംപ്ലോയ്‌മെന്റിന്റെ ഏറ്റവും പുതിയ റിപ്പോര്‍ട്ടിലും പറയുന്നു. ഇന്ത്യന്‍ എക്‌സ്പ്രസ് ഈ റിപ്പോര്‍ട്ട് പുറത്തുവിട്ടിട്ടുണ്ട്.</p>
      <related>
        <a href="https://www.doolnews.com/economic-slowdown-indians-are-not-buying-underwear.html?utm_source=doolnews&amp;utm_medium=related"/>
      </related>
      <p>ഇത് ഇന്ത്യന്‍ ചരിത്രത്തിലാദ്യമാണെന്നും റിപ്പോര്‍ട്ട് ചൂണ്ടിക്കാട്ടുന്നു. അസംഘടിത മേഖലയെയും സീസണല്‍ ലേബേഴ്‌സിനെയുമാണ് തൊഴിലില്ലായ്മ രൂക്ഷമായി ബാധിച്ചിരിക്കുന്നത്. സാമ്പത്തിക പ്രതിസന്ധിയടക്കമുള്ളവ ദിവസക്കൂലിക്കാരെയും ഗുരുതരാവസ്ഥയിലാക്കി.</p>
      <p>സാമ്പത്തിക പ്രതിസന്ധിയെത്തുടര്‍ന്ന് നിരവധി കമ്പനികള്‍ കഴിഞ്ഞ ഏതാനും മാസങ്ങളായി അവരുടെ ഉത്പാദനം കുറയ്ക്കുകയും തെഴിലാളികളെ പിരിച്ചുവിടുകയുമാണ്. ഇത് നിര്‍മ്മാണ മേഖലയിലെ തൊഴിലാളികളുടെയും ദിവസക്കൂലിക്കാരുടെയും ജീവിതം താറുമാറാക്കിയെന്നും റിപ്പോര്‍ട്ടുണ്ട്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/l6NzGg8D9aE" width="500" height="281" data-service="Youtube" scrolling="no"/>
      </figure>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619216/%D9%88%D8%A7%DA%A9%D9%86%D8%B4-%D8%B1%D8%A6%DB%8C%D8%B3-%D8%A8%D8%A7%D8%B4%DA%AF%D8%A7%D9%87-%D9%85%D8%A7%D8%B4%DB%8C%D9%86%E2%80%8C%D8%B3%D8%A7%D8%B2%DB%8C-%D8%A8%D9%87-%D8%B4%D8%B9%D8%A7%D8%B1-%D9%87%D9%88%D8%A7%D8%AF%D8%A7%D8%B1%D8%A7%D8%AA-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%B9%D9%84%DB%8C%D9%87-%D8%AE%D8%B7%DB%8C%D8%A8%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T14:10:00+00:00"/>
    <meta property="og:title" content="واکنش رئیس باشگاه ماشین‌سازی به شعار هوادارات پرسپولیس علیه خطیبی"/>
    <meta property="og:description" content="رئیس هیات مدیره باشگاه ماشین سازی طی بیانیه‌ای به اتفاقات روز گذشته ورزشگاه آزادی و توهین به والده مرحوم رسول خطیبی واکنش نشان داد."/>
  </head>
  <body>
    <article>
      <h1>واکنش رئیس باشگاه ماشین‌سازی به شعار هوادارات پرسپولیس علیه خطیبی</h1>
      <address>
        <time datetime="2019-11-01T14:10:00+00:00">01 Nov 2019, 14:10</time>
      </address>
      <p>
        <i>رئیس هیات مدیره باشگاه ماشین سازی طی بیانیه‌ای به اتفاقات روز گذشته ورزشگاه آزادی و توهین به والده مرحوم رسول خطیبی واکنش نشان داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>متن بیانیه حمید حسین زاده رییس هیات مدیره باشگاه فرهنگی ورزشی ماشین سازی تبریز به شرح ذیل است:</p>
      <p>هو الشهید</p>
      <p>اتفاقاتی که روز گذشته در ورزشگاه آزادی رخ داد، دلها را آزرده کرد و نفس ورزش که همانا ترویج اخلاق در جامعه است را زیر سوال بُرد.</p>
      <figure>
        <img src="https://aftabnews.ir/files/fa/news/1398/8/10/353718_538.jpg"/>
      </figure>
      <p>فارغ از هیجانات ذاتی فوتبال، توهین عده‌ای از تماشاگران منتسب به تیم میزبان، به والده سرمربی تیم ماشین‌سازی که دو شهید و دو جانباز را در راه تثبیت و پایداری انقلاب اسلامی اهدا کرده، ناراحت کننده و تاسف‌بار است.</p>
      <p>در روزگاری که نگین گهربار آرامش و امنیت میهن اسلامی‌مان بیش از پیش در غبار جنگ و ناامنی منطقه می‌درخشد، بی‌احترامی به مقام عاملان آرامش و امنیت کشورمان، جای بسی اندوه دارد.</p>
      <p>بی‌شک مادران شهدا شاهدانی بی‌ادعاند که با الهام از مکتب حضرت زهرا(س)، فرزندانشان را در راه حق و حقیقت راهی جبهه‌های نبرد علیه باطل کردند.</p>
      <p>به بیان یکی از شاعران دفاع مقدس:</p>
      <p>فرق مادر شهید<br/>با تمام مادران دیگر زمین<br/>خلاصه می‌شود به این:<br/>مادر شهید<br/>پیش از آنکه مادر شهید می‌شود<br/>«شهید» می‌شود...</p>
      <p>انتظار می‌رود ارگان‌های ذیربط در وزارت ورزش و فدراسیون فوتبال ضمن برخورد قاطعانه با مسببان این حرمت شکنی، نسبت به جلوگیری از تکرار چنین رویدادهای ناگوار در ورزشگاه‌ها اقدامات لازم را در دستور کار قرار دهند.</p>
    </article>
  </body>
</html>
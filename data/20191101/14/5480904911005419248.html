<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hasici-opet-zamitli-protipozarni-zajisteni-kostela-v-gutech/1816034?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T14:59:00+00:00"/>
    <meta property="og:title" content="Hasiči opět zamítli protipožární zajištění kostela v Gutech"/>
    <meta property="og:description" content="Ostrava - Hasiči zamítli druhý návrh protipožárního zajištění repliky kostela v Třinci-Gutech na Frýdecko-Místecku. Ostravsko-opavské biskupství, které stavbu připravuje, se nevypořádalo s jejich námitkami. ČTK to dnes řekl mluvčí moravskoslezských hasičů Petr Kůdela. Mluvčí biskupství Pavel Siuda potvrdil, že zamítavé stanovisko hasičů obdrželi, a řekl, že zahájení stavby repliky kostela se opět odkládá."/>
  </head>
  <body>
    <article>
      <h1>Hasiči opět zamítli protipožární zajištění kostela v Gutech</h1>
      <address><time datetime="2019-11-01T14:59:00+00:00">01 Nov 2019, 14:59</time> by <a rel="author" href="http://www.ctk.cz/" target="_blank">ČTK</a></address>
      <p>Ostrava - Hasiči zamítli druhý návrh protipožárního zajištění repliky kostela v Třinci-Gutech na Frýdecko-Místecku. Ostravsko-opavské biskupství, které stavbu připravuje, se nevypořádalo s jejich námitkami. ČTK to dnes řekl mluvčí moravskoslezských hasičů Petr Kůdela. Mluvčí biskupství Pavel Siuda potvrdil, že zamítavé stanovisko hasičů obdrželi, a řekl, že zahájení stavby repliky kostela se opět odkládá.</p>
      <slideshow>
        <figure>
          <img src="https://i3.cn.cz/6/1569507805_P201909260798401.jpg"/>
        </figure>
        <figure>
          <img src="https://i3.cn.cz/6/1569507054_P201909260786001.jpg"/>
        </figure>
        <figure>
          <img src="https://i3.cn.cz/6/1539079932_P201810090416201.jpg"/>
        </figure>
        <figure>
          <img src="https://i3.cn.cz/6/1539079875_P201810090415201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=2273">Fotogalerie: Požár dřevěného kostela v Třinci - Gutech</a>
        </figcaption>
      </slideshow>
      <p>Kůdela řekl, že stavebník, tedy biskupství, se vedle jiných nedostatků opět hlavně nevypořádal s námitkami hasičů, kteří poukazovali na nedostatečné zabezpečení repliky kostela pro případ požáru a s tím související nebezpečí z prodlení.</p>
      <p>"To znamená, že ani podle tohoto druhého předloženého návrhu nebude zajištěn rychlý a účinný zásah jednotek hasičů při hašení a záchranných pracích, pokud bude kontrolou bezpečnosti pověřena soukromá firma," řekl Kůdela.</p>
      <p>Unikátní kostel zničil v srpnu 2017 úmyslně založený požár. Stavba jeho repliky měla původně začít už loni na podzim, zdržela ji ale i jednání s památkáři. Tesaři už připravují dřevo na stavbu a vyrábějí se také zvony.</p>
      <p>"Informaci o zamítavém stanovisku jsme v těchto dnech obdrželi. Tato skutečnost komplikuje obnovu kostela Božího Těla v Gutech a oddaluje termín zahájení stavby. Přípravné práce na obnovu kostela pokračují a o dalším postupu jednáme," řekl Siuda.</p>
      <p>Kostel z 16. století shořel v noci na 2. srpna 2017. Oheň způsobil škodu kolem 20 milionů korun. Krajský soud Ostrava poslal za zapálení vzácného kostela tři osmnáctileté mladíky z Ostravska a Frýdecko-Místecka do vězení na 3,5 roku, osm a devět let. Nejvyšší trest dostal mladý muž, který akci vymyslel. Nejnižší trest dostal chlapec, který budovu zapálil - v době činu ještě nebyl plnoletý. Osmiletý trest dostal řidič, který všechny na místo přivezl.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543878.html/%D8%B9%D9%88%D8%A7%D9%85%D9%84-%D8%AF%D8%A7%D8%AE%D9%84%DB%8C-%D9%88-%D8%AE%D8%A7%D8%B1%D8%AC%DB%8C-%D8%A7%D9%85%D9%86%DB%8C%D8%AA-%D8%B9%D8%B1%D8%A7%D9%82-%D8%B1%D8%A7-%D9%86%D9%85%DB%8C%D8%AE%D9%88%D8%A7%D9%87%D9%86%D8%AF--%D8%AA%D9%88%D9%84%DB%8C%D8%AF--%DA%A9%D9%85%D8%B1-%D8%AA%D9%88%D8%B1%D9%85-%D8%B1%D8%A7-%D9%85%DB%8C-%D8%B4%DA%A9%D9%86%D8%AF-%D9%86%D9%87-%D8%AD%D8%B0%D9%81-%D8%B5%D9%81%D8%B1%D9%87%D8%A7%DB%8C-%D8%A7%D8%B3%DA%A9%D9%86%D8%A7%D8%B3"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T14:47:00+00:00"/>
    <meta property="og:title" content="عوامل داخلی و خارجی امنیت عراق را نمیخواهند/ تولید، کمر تورم را می شکند نه حذف صفرهای اسکناس"/>
    <meta property="og:description" content="امام جمعه اراک خطاب به مسئولین دولتی و نمایندگان مجلس گفت: اگر بخواهیم به همین روال پیش برویم، سال بعد هم با تورم ۳۰ درصدی مواجهیم، لذا اگر خواهان کاهش تورم هستیم باید برای تولید اهمیت ویژه ای قائل باشیم. تزریق پول حاصل از فروش نفت به کشور، چاپ اسکناس و حذف صفرهای آن مشکل تورم کشور را حل نمی کند، بلکه تولید حلال مشکلات اقتصادی کشور است."/>
  </head>
  <body>
    <article>
      <h1>عوامل داخلی و خارجی امنیت عراق را نمیخواهند/ تولید، کمر تورم را می شکند نه حذف صفرهای اسکناس</h1>
      <h2>آیت الله دری نجف آبادی در خطبه های نماز جمعه؛</h2>
      <address>
        <time datetime="2019-11-01T14:47:00+00:00">01 Nov 2019, 14:47</time>
      </address>
      <p>امام جمعه اراک خطاب به مسئولین دولتی و نمایندگان مجلس گفت: اگر بخواهیم به همین روال پیش برویم، سال بعد هم با تورم ۳۰ درصدی مواجهیم، لذا اگر خواهان کاهش تورم هستیم باید برای تولید اهمیت ویژه ای قائل باشیم. تزریق پول حاصل از فروش نفت به کشور، چاپ اسکناس و حذف صفرهای آن مشکل تورم کشور را حل نمی کند، بلکه تولید حلال مشکلات اقتصادی کشور است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛ آیت الله قربانعلی دری نجف آبادی نماینده ولی فقیه در استان مرکزی و امام جمعه اراک در خطبه های این هفته نماز جمعه با اشاره به روز مبارزه با استکبار جهانی، گفت: این روز تنها بزرگ‌داشتی برای تسخیر لانه جاسوسی نیست بلکه یادآور مبارزه با مستکبرین دنیا، مبارزه برای اجرای عدالت و احقاق حقوق مردم، حمایت از مستضعفین، حمایت از محرومین، حمایت از جبهه مقاومت و ... است.</p>
      <p>وی افزود: اگر لانه های جاسوسی و فساد مستکبرین عالم سرکوب نشود، آن ها با تبلیغات خود دل های ما را موشک باران می کنند. لذا باید ملت های منطقه و مسلمان در برابر توطئه های خباثت آمیز استکبار جهانی مقاومت کنند.</p>
      <p>
        <b>تشکیل رژیم صهیونیستی نتیجه غفلت مسلمانان</b>
      </p>
      <p>امام جمعه اراک با اشاره به چگونگی تشکیل رژیم صهیونیستی گفت: این رژیم مستکبر به علت غفلت ملت های مسلمان به وجود آمد و اگر امروز نیز ملت های مسلمان نسبت به وقایعی که اطرافشان اتفاق می افتد بی توجه باشند، ممکن است باز هم غده های سرطانی دیگری همچون اسرائیل در سال های آینده به وجود بیاید.</p>
      <p>
        <b>بعثی ها، داعشی ها و مستکبرین خارجی امنیت عراق را نمی خواهند</b>
      </p>
      <p>دری نجف آبادی با اشاره به حوادث به وجود امده در عراق و لبنان، گفت: وقایع به وجود آمده در این دو کشور واقعا مایع تاسف و تاثر است. با تیراندازی هایی که به سمت مردم و نیروهای مسلح در عراق شد کاملا معلوم گشت که مزدوران داخلی مانند بعثی ها و عوامل خارجی و دشمنان ملت عراق، نمی خواهند در این کشور امنیت برقرار شود چرا که به ضرر آن هاست، لذا مردم عراق باید هوشیار باشند.</p>
      <p>وی با بیان اینکه مردم عراق خصوصا شیعیان این کشور نباید آب به آسیاب دشمن بریزند، گفت: حل کردن مشکلات این کشور همت بلند، مردانگی، زحمت و مجاهدت می خواهد و نباید با کارهایی که دشمن می تواند از آن سوء استفاده کند، اوضاع را بدتر کنند.</p>
      <p>نماینده ولی فقیه در استان مرکزی در بخش دیگری از سخنانش با بیان اینکه باید با تکیه به صادرات مواد غیرنفتی کشور را آباد کرد، گفت: باید کاری کرد که اگر تحریم نفتی شدیم و روزی رسید که به هر دلیل نتوانستیم نفتمان را صادر کنیم، با صادرات مواد غیرنفتی و تولید محصولات دانش بنیان نیاز کشور را برطرف کنیم.</p>
      <p>
        <b>تولید، کمر تورم را می شکند نه حذف صفرهای اسکناس</b>
      </p>
      <p>وی خطاب به مسئولین دولتی و نمایندگان مجلس گفت: اگر بخواهیم به همین روال پیش برویم، سال بعد هم با تورم ۳۰ درصدی مواجهیم، لذا اگر خواهان کاهش تورم هستیم باید برای تولید اهمیت ویژه ای قائل باشیم. تزریق پول حاصل از فروش نفت به کشور، چاپ اسکناس و حذف صفرهای آن مشکل تورم کشور را حل نمی کند، بلکه تولید حلال مشکلات اقتصادی کشور است.</p>
      <p>دری نجف آبادی با تبریک روز وقف و لزوم توجه هر چه بیشتر مردم به این کار با ارزش، خاطرنشان کرد: درگذشت آیت الله علی اصغر قاضی زاده که از علمای برجسته اراک بودند را تسلیت می گوییم و از مقام معظم رهبری و تولیت آستان حضرت فاطمه معصومه(س) که اجازه دفن این بزرگوار را در صحن این مکان نورانی دادند کمال تشکر را داریم.</p>
      <p>انتهای پیام/</p>
      <p> </p>
    </article>
  </body>
</html>
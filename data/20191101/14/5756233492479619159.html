<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619218/%D8%A8%DB%8C%D8%A7%D9%86%DB%8C%D9%87-%D8%A2%DB%8C%D8%AA%E2%80%8C%D8%A7%D9%84%D9%84%D9%87-%D8%B3%DB%8C%D8%B3%D8%AA%D8%A7%D9%86%DB%8C-%D8%AF%D8%B1%D8%A8%D8%A7%D8%B1%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%B9%D8%B1%D8%A7%D9%82"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T14:34:00+00:00"/>
    <meta property="og:title" content="بیانیه آیت‌الله سیستانی درباره اعتراضات عراق"/>
    <meta property="og:description" content="آیت الله سید علی سیستانی مرجعیت عالی عراق در بیانیه‌ای خواستار پایان بخشیدن به خونریزی‌ها و اقدامات تخریبی در حاشیه اعتراضات خیابانی در این کشور شد."/>
  </head>
  <body>
    <article>
      <h1>بیانیه آیت‌الله سیستانی درباره اعتراضات عراق</h1>
      <address>
        <time datetime="2019-11-01T14:34:00+00:00">01 Nov 2019, 14:34</time>
      </address>
      <p>
        <i>آیت الله سید علی سیستانی مرجعیت عالی عراق در بیانیه‌ای خواستار پایان بخشیدن به خونریزی‌ها و اقدامات تخریبی در حاشیه اعتراضات خیابانی در این کشور شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مرجعیت عالی عراق در بیانیه ای که امروز در خطبه دوم نمازجمعه کربلا معروف به خطبه مرجعیت، قرائت شد همچنین با حمایت دوباره از مطالبات تظاهرکنندگان مسالمت‌جو، نسبت به مصادره این اعتراضات از سوی هر فرد، گروه داخلی در عراق و یا کشوری در منطقه و جهان هشدار داد.</p>
      <p>در این بیانیه که از سوی دفتر این مرجع عالی نیز منتشر شده است، آمده است:</p>
      <p>با تداوم اعتراضات مردمی در بغداد و دیگر استان‌های عراق که خواستار اصلاح در کشور شده‌اند، طی هفته جاری درگیری‌های دردناک و تاسف‌بار جدیدی میان تظاهرکنندگان و تحصن‌کنندگان عزیز از یکسو و نیروهای امنیتی دیگران از سوی دیگر بوده‌ایم که باعث ریختن خون‌های بیگناه بسیار و مصدوم شدن افراد زیادی از دو طرف است و همزمان نیز بسیاری از ساختمان ها و اموال عمومی و خصوص مورد حمله، آتش‌افکنی و غارت شد.</p>
      <figure>
        <img src="https://aftabnews.ir/files/fa/news/1398/8/10/353720_285.jpg"/>
      </figure>
      <p>خون‌های پاکی که طی هفته های گذشته بر زمین ریخت، نزد ما بسیار ارزشمند است و باید برای جلوگیری از خونریزی بیشتر اقدام و اجازه نداد کشور به سمت پرتگاه جنگ داخلی، هرج و مرج و ویرانی بلغزد. این امر نیز در صورت همکاری همگان برای حل بحران جاری از طریق نیت‌های صادقانه و جان‌های سرشار از دوستی عراق و علاقمندی به آینده این کشور، امکان‌پذیر است.</p>
      <p>مرجعیت دینی بار دیگر بر موضع معروف خود تاکید می کند و آن محکومیت تعرض به تظاهرکنندگان مسالمت جو و همچنین هرگونه خشونت غیرقابل توجیه و ضرورت پیگرد قانونی خشونت‌گران است. و از نهادهای ذیربط می‌خواهد که نیروهای رزمی را در مقابل با تحصن‌ها و اعتراضات مسالمت جو بکار نگیرند چون این نگرانی وجود دارد که باعث خشونت بیشتر شود.</p>
      <p>احترام به اراده مردم عراق درانتخاب نظام سیاسی و اداری کشورشان از طریق برگزاری همه‌پرسی قانون اساسی و انتخابات پارلمانی، مبنایی است که مرجعیت بر ان پایبندی دارد و از زمان تغییر نظام گذشته بر آن تاکید داشته است. امروز نیز تاکید می کند که اصلاح - که البته همانطور که چند بار نیز درباره آن صحبت شد – اگر چه ضرورتی حتمی است اما نوع اصلاحاتی که باید انجام شود نیز منوط به انتخاب ملت با همه طیف ها و رنگ ها در سراسر کشور است. و هیچ کس یا گروه یا طرفی با دستوری خاص، و یا کشوری در منطقه و جهان حق ندارد اراده مردم عراق را در این زمینه برای خود مصادره کند و نظرش را بر آنان تحمیل نماید.</p>
      <p>مرجعیت عالی عراق در پایان این بیانیه تاکید کرده است: ما از همه طرف ها می‌خواهیم که به امروز و آینده عراق بیاندیشند و واکنش‌های زودگذر و یا منافع شخصی و گروهی آنها را از تصمیم‌گیری درست در این زمینه بازندارد. این راهی است خیر، صلاح و پیشرفت کشور در آن است و خداوند هدایتگر به سوی راه درست و ولی توفیق است.</p>
    </article>
  </body>
</html>
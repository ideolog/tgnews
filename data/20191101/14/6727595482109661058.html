<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/farokh-engineer-apologises-to-anushka-sharma-says-matter-blown-up-unnecessarily355.html"/>
    <meta property="og:site_name" content="DoolNews"/>
    <meta property="article:published_time" content="2019-11-01T14:11:00+00:00"/>
    <meta property="og:title" content="'ചായക്കോപ്പയിലെ കൊടുങ്കാറ്റ്' കെട്ടടങ്ങുന്നു; അനുഷ്‌ക ശര്‍മയോട് മാപ്പുപറഞ്ഞ് ഫറൂഖ് എന്‍ജിനീയര്‍; എല്ലാം തമാശയ്ക്കായിരുന്നെന്ന് വിശദീകരണം"/>
    <meta property="og:description" content="Anushka Sharma BCCI Cricket Virat Kohli Cricket ന്യൂദല്‍ഹി: ലോകകപ്പിനിടെ ഇന്ത്യന്‍ ക്യാപ്റ്റന്‍ വിരാട് കോഹ്‌ലിയുടെ ഭാര്യ അനുഷ്‌ക ശര്‍മയ്ക്ക് ബി.സി.സി.ഐ സെലക്ടര്‍മാര്‍ ചായ"/>
  </head>
  <body>
    <article>
      <h1>'ചായക്കോപ്പയിലെ കൊടുങ്കാറ്റ്' കെട്ടടങ്ങുന്നു; അനുഷ്‌ക ശര്‍മയോട് മാപ്പുപറഞ്ഞ് ഫറൂഖ് എന്‍ജിനീയര്‍; എല്ലാം തമാശയ്ക്കായിരുന്നെന്ന് വിശദീകരണം</h1>
      <address><time datetime="2019-11-01T14:11:00+00:00">01 Nov 2019, 14:11</time> by <a rel="author">സ്പോര്‍ട്സ് ഡെസ്‌ക്</a></address>
      <p>ന്യൂദല്‍ഹി: ലോകകപ്പിനിടെ ഇന്ത്യന്‍ ക്യാപ്റ്റന്‍ വിരാട് കോഹ്‌ലിയുടെ ഭാര്യ അനുഷ്‌ക ശര്‍മയ്ക്ക് ബി.സി.സി.ഐ സെലക്ടര്‍മാര്‍ ചായസല്‍ക്കാരം നടത്തിയെന്നാരോപിച്ച മുന്‍ ഇന്ത്യന്‍ താരം ഫറൂഖ് എന്‍ജിനീയര്‍ ഒടുവില്‍ മാപ്പ് ചോദിച്ചു. താന്‍ തമാശയ്ക്കാണു പരാമര്‍ശം നടത്തിയതെന്നായിരുന്നു അദ്ദേഹം ഒരു ടി.വി ചാനലിനോട് പറഞ്ഞത്.</p>
      <p>അനുഷ്‌കയെ അവഹേളിക്കാനല്ല താന്‍ അതു പറഞ്ഞതെന്നും ആവശ്യമില്ലാതെയാണ് ഈ വിഷയം ഉയര്‍ന്നുവന്നതെന്നും അദ്ദേഹം പറഞ്ഞു. അനുഷ്‌ക ഒരു നല്ല സ്ത്രീയാണെന്നും കോഹ്‌ലി മികച്ച ക്യാപ്റ്റനാണെന്നും രവി ശാസ്ത്രി മികച്ചൊരു പരിശീലകനാണെന്നും അദ്ദേഹം അഭിപ്രായപ്പെട്ടു.</p>
      <p>ഈ വര്‍ഷം ഇംഗ്ലണ്ടില്‍ നടന്ന ഐ.സി.സി ലോകകപ്പിനിടെ അനുഷ്‌കയ്ക്ക് ബി.സി.സി.ഐ സെലക്ടര്‍മാര്‍ ചായസല്‍ക്കാരം നടത്തിയെന്ന് ഫറൂഖ് എന്‍ജിനീയര്‍ ഒരു അഭിമുഖത്തില്‍ പറഞ്ഞത് വിവാദമായിരുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>അതോടെ അനുഷ്‌ക മറുപടിയുമായി രംഗത്തെത്തിയിരുന്നു. ‘ഇന്ത്യന്‍ ക്രിക്കറ്റുമായി ബന്ധപ്പെട്ട് എനിക്കെതിരെ ഇത്രയുംകാലം ഉയര്‍ന്ന ആരോപണങ്ങളിലെല്ലാം ഞാന്‍ നിശബ്ദത പാലിക്കുകയായിരുന്നു.</p>
      <related>
        <a href="https://www.doolnews.com/anushka-sharma-response-letter-farokh-engineer-claim-served-tea-by-bcci-selectors5676.html?utm_source=doolnews&amp;utm_medium=related"/>
      </related>
      <p>ഇപ്പോള്‍ മറുപടി നല്‍കുന്നത് ആരോപണങ്ങള്‍ ഉന്നയിക്കുന്നവര്‍ക്ക് കൂടുതല്‍ ഊര്‍ജജം പകരുകയേ ഉള്ളൂവെന്നതിനാലാണ്. കഴിഞ്ഞ 11 വര്‍ഷമായി ഞാന്‍ എന്റെ കരിയറില്‍ ഇങ്ങനെയാണ് ചെയ്യുന്നത്.</p>
      <p>അന്തസ്സും സത്യവും എന്റെ നിശബ്ദതയുടെ നിഴലില്‍ പതിഞ്ഞിരിക്കുന്നത് എനിക്ക് കാണം. ഒരു നുണ പലതവണ ആവര്‍ത്തിച്ച് പറയുമ്പോാള്‍ അത് സത്യമാവും എന്ന് പറയുന്നത് പോലെയാണ് കാര്യങ്ങള്‍.</p>
      <p>എനിക്കെതിരെ ഉയര്‍ന്ന ആരോപണങ്ങളില്‍ മറുപടി നല്‍കാതിരിക്കുന്നത് അത് സത്യമാവാം എന്ന തോന്നല്‍ പലരിലും ഉണ്ടാക്കിയിട്ടുണ്ടെന്നതിനാലാണ്, എന്നാല്‍ ഇതെല്ലാം ഇപ്പോള്‍ അവസാനിക്കുമെന്നാണ് എനിക്ക് തോന്നുന്നത്.</p>
      <p>മുന്‍പ് എന്റെ കാമുകനും ഇപ്പോള്‍ ഭര്‍ത്താവുമായ വിരാട് കോഹ്‌ലിയുമായി ബന്ധപ്പെടുത്തി എനിക്കെതിരെ ഉയര്‍ന്ന ആരോപണങ്ങളിലെല്ലാം ഇത്രയും കാലം ഞാന്‍ നിശബ്ദത പാലിച്ചു.</p>
      <related>
        <a href="https://www.doolnews.com/kohli-dedicate-century-to-wife-anushka-sharma978.html?utm_source=doolnews&amp;utm_medium=related"/>
      </related>
      <p>ഇന്ത്യന്‍ ടീം മീറ്റിങ്ങുകളില്‍ പങ്കെടുക്കുകയും ടീം സെലക്ഷനില്‍ ഇടപെടുന്നുവെന്നും എനിക്കെതിരെ ആരോപണങ്ങള്‍ ഉണ്ടായി. ഇന്ത്യന്‍ ക്രിക്കറ്റ് ടീമിന്റെ പ്രോട്ടോക്കോള്‍ അനുസരിച്ച് മാത്രമേ ഞാന്‍ വിദേശ പരമ്പരകളില്‍ ഭര്‍ത്താവിനൊപ്പം പോയിട്ടുള്ളു, അതുകൊണ്ടാണ് ഞാന്‍ മൗനം തുടര്‍ന്നത്.</p>
      <p>എന്റെ സുരക്ഷക്കും ടിക്കറ്റ് എടുക്കുന്നതിനുമെല്ലാം ബി.സി.സി.ഐയാണ് പണം ചെലവഴിക്കുന്നതെന്ന ആരോപണവും ഉയര്‍ന്നിരുന്നു. ഞാന്‍ എന്റെ സ്വന്തം പണം ഉപയോഗിച്ചാണ് വിമാനടിക്കറ്റ് എടുത്ത് യാത്ര ചെയ്യുന്നത്. അതുകൊണ്ടാണ് ഞാന്‍ മിണ്ടാതിരുന്നത്.</p>
      <p>വിദേശയാത്രക്കിടയില്‍ ഹൈക്കമ്മീഷണറുടെ ഭാര്യയുടെ ഒപ്പം ഫോട്ടോയെടുക്കാന്‍ വിസമ്മതിച്ചെങ്കിലും പീന്നിട് ഫോട്ടോ എടുത്തിരിരുന്നു. എന്നാല്‍ ക്ഷണിക്കാത്ത ചടങ്ങില്‍ താന്‍ പോയി എന്ന രീതിയിലായിരുന്നു പ്രചാരണം. അന്ന് ബി.സി.സി.ഐ ഔദ്യോഗികമായി പ്രതികരിച്ചതുകൊണ്ട് ഞാന്‍ മറുപടി നല്‍കിയിരുന്നില്ല.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>ഇപ്പോള്‍ ഉയര്‍ന്ന പുതിയ ആരോപണം ലോകകപ്പിനിടെ എനിക്ക് ചായ കൊണ്ട് വന്ന് തരികയാണ് ഇന്ത്യന്‍ സെലക്ടര്‍മാരുടെ പണിയെന്നാണ്. എന്നാല്‍ ലോകകപ്പ് മത്സരം കാണാനാണ് ഞാന്‍ പോയത്. ഫാമിലി ബോക്സിലിരുന്നാണ് ലോകകപ്പ് കണ്ടത്. അല്ലാതെ സെലക്ടര്‍മാര്‍ക്കൊപ്പമല്ല.</p>
      <related>
        <a href="https://www.doolnews.com/anushka-sharma-virat-kohli-served-legal-notice-by-man-scolded-in-littering-video258.html?utm_source=doolnews&amp;utm_medium=related"/>
      </related>
      <p>സെലക്ഷന്‍ കമ്മിറ്റിയെക്കുറിച്ചോ ബോര്‍ഡിനെക്കുറിച്ചോ അഭിപ്രായം പറയണമെങ്കില്‍ അതില്‍ എന്റെ പേര് വലിച്ചിഴക്കേണ്ടതില്ല. ഇപ്പോഴത്തെ സംഭവത്തിലെ പ്രതികരണം മാത്രമല്ലിത്. എല്ലാത്തിനും കൂടിയുള്ള മറുപടിയാണ്.’ ഞാന്‍ ചായകുടിക്കാറില്ല, കാപ്പിയാണ് കുടിക്കാറ് എന്ന് പറഞ്ഞുകൊണ്ടാണ് അനുഷ്‌ക ട്വീറ്റ് അവസാനിപ്പിച്ചത്.</p>
      <figure>
        <iframe src="https://www.youtube.com/embed/l6NzGg8D9aE" width="500" height="281" data-service="Youtube" scrolling="no"/>
      </figure>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/01/redaktsiya-shem-zayavyla-pro-tysk-zi-storony-portnova-detali/"/>
    <meta property="og:site_name" content="Рубрика"/>
    <meta property="article:published_time" content="2019-11-01T14:00:54+00:00"/>
    <meta property="og:title" content="Редакція &quot;Схем&quot; заявила про тиск зі сторони Портнова: деталі"/>
    <meta property="og:description" content="Колишній народний депутат Андрій Портнов оприлюднив персональні дані члена знімальної групи програми “Схеми: корупція в деталях”, чим порушив українське законодавство одразу за декількома статтями. Про це заявляє редакція “Схем”, повідомляє “Радіо Свобода”. В редакції підозрюють, що Портнов зробив це тому що редакція готує розслідування щодо його впливу та зв’язків з новою українською владою. “У своєму […]"/>
  </head>
  <body>
    <article>
      <h1>Редакція "Схем" заявила про тиск зі сторони Портнова: деталі</h1>
      <address><time datetime="2019-11-01T14:00:54+00:00">01 Nov 2019, 14:00</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/05/portnopv_771x517-620x420.jpg"/>
      </figure>
      <p>
        <b>
          <b>Колишній народний депутат Андрій Портнов оприлюднив персональні дані члена знімальної групи програми “Схеми: корупція в деталях”, чим порушив українське законодавство одразу за декількома статтями.</b>
        </b>
      </p>
      <p>Про це заявляє редакція “Схем”, повідомляє <a href="https://www.radiosvoboda.org/a/news-schemes-portnov-dani/30248189.html">“Радіо Свобода”.</a></p>
      <p>В редакції підозрюють, що Портнов зробив це тому що редакція готує розслідування щодо його впливу та зв’язків з новою українською владою.</p>
      <p>“У своєму телеграм-каналі Андрій Портнов виклав персональні дані водія знімальної групи, яка займається дослідженням діяльності Портнова, а саме його повні паспортні дані та домашню адресу, номери авто, а також дані, які свідчать про стеження за його місцем проживання”, – йдеться у повідомленні.</p>
      <p>
        <b>Редакція розцінює цю публікацію прямим тиском на команду “Схем”.</b>
      </p>
      <p>“Ми вважаємо дослідження впливу Андрія Портнова та його зв’язків з українською владою суспільно важливою інформацією, а його особу – публічною. Тому редакція не планує припиняти роботу над цією темою через тиск шляхом публікації персональних даних членів знімальної групи або через тиск в будь-який інший спосіб”, – заявляють “Схеми”.</p>
      <p>В редакції “Схем”, посилаючись на юристів, вказують, що оприлюднення Портновим такої інформації є порушенням низки статей Закону про захист персональних даних та Кримінального кодексу.</p>
      <p>Водночас Портнов на це в своєму <a href="https://t.me/s/PortnovUA">Telegram-каналі</a> написав: “Приношу одіозному ЗМІ свої вибачення за фото їх автомобіля і данних водія. Наступного разу ми зробимо його фото з відром на голові. Тисячі вибачень за недопрацювання”.</p>
    </article>
  </body>
</html>
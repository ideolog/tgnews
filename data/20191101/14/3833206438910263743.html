<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Razpitvat-kandidati-za-kmetove-i-obshtinski-suvetnici-v-Blagoevgrad-910397"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T14:29:00+00:00"/>
    <meta property="og:title" content="Разпитват кандидати за кметове и общински съветници в Благоевград"/>
    <meta property="og:description" content="Разпити на кандидати за кметове и общински съветници текат в момента в Благоевград, съобщи bTV. Снощ..."/>
  </head>
  <body>
    <article>
      <h1>Разпитват кандидати за кметове и общински съветници в Благоевград</h1>
      <address>
        <time datetime="2019-11-01T14:29:00+00:00">01 Nov 2019, 14:29</time>
      </address>
      <p>Разпити на кандидати за кметове и общински съветници текат в момента в Благоевград, съобщи bTV. Снощи класиралият се на трето място кандидат за кмет след първия тур на изборите – Андон Тодоров беше търсен от полицаите за разпит.</p>
      <p>Днес къщата на кандидата за общински съветник Венцислав Сотиров-Мишката беше обградена от полиция. Кандидатът за местната власт в Благоевград е бил разпитан в районния съд.</p>
      <p>По информация на bTV, двамата мъже са търсени от униформените във връзка със сигнал, че се занимават с купуване на гласове за един от двамата кандидати за кмет, които ще се явят на балотаж тази неделя.</p>
      <p>В битка за кметския стол сили ще премерят досегашния кмет на Благоевград Атанас Камбитов и кандидатът на БСП Румен Томов.</p>
      <p>В дома на Сотиров не са намерени пари, но е имало други доказателства, посочват от прокуратурата.</p>
      <p>"В прокуратурата съм, за да ме разпитват за глобалното затопляне", каза Сотиров на излизане от съдебната палата и след това уточни: "Не съм задържан, поне към момента. В дома ми намериха и иззеха празни бланки от ОИК-Благоевград със списъци и удостоверения за застъпници. Аз имам най-много гласове от всички кандидати за общински съветници и го постигнах сам. Не се притеснявам от нищо, само и единствено се притеснявам за своето семейство“, допълни той.</p>
    </article>
  </body>
</html>
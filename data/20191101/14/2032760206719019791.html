<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88446"/>
    <meta property="og:site_name" content="Denník politika"/>
    <meta property="article:published_time" content="2019-11-01T14:35:05+00:00"/>
    <meta property="og:title" content="Väčšina ľudí odmieta smerácke predĺženie moratória. Najviac voliči Kisku, progresívcov a SaS"/>
    <meta property="og:description" content="1.11.2019 (Webnoviny.sk) – Väčšina obyvateľov na Slovensku nesúhlasí s predĺžením moratória na zverejňovanie predvolebných prieskumov. Vyplýva to z prieskumu agentúry Focus, ktorý uskutočnila v dňoch 23. až 28. októbra na vzorke 1 000 respondentov formou telefonického dopytovania."/>
  </head>
  <body>
    <article>
      <h1>Väčšina ľudí odmieta smerácke predĺženie moratória. Najviac voliči Kisku, progresívcov a SaS</h1>
      <address><time datetime="2019-11-01T14:35:05+00:00">01 Nov 2019, 14:35</time> by <a rel="author">Webnoviny</a></address>
      <p>1.11.2019 (Webnoviny.sk) – Väčšina obyvateľov na Slovensku nesúhlasí s predĺžením moratória na zverejňovanie predvolebných prieskumov. Vyplýva to z prieskumu agentúry Focus, ktorý uskutočnila v dňoch 23. až 28. októbra na vzorke 1 000 respondentov formou telefonického dopytovania.</p>
      <p>Účastníci dostali otázku: <i>„V parlamente sa v súčasnosti rokuje o tom, aby nebolo možné v médiách zverejňovať prieskumy preferencií politických strán, a to 50 dní pred samotnými voľbami. Súhlasíte s takýmto návrhom, alebo nie?“</i>. Určite nie odpovedalo až 40,3 percenta opýtaných.</p>
      <p>Z údajov vyplýva, že šesť z desiatich (59,4 percenta) respondentov celkovo nesúhlasí so zavedením moratória v dĺžke 50 dní pred konaním volieb. Pritom 40,3 percenta určite nesúhlasí a 19,1 percenta skôr nesúhlasí.</p>
      <p>Nadpriemerný podiel respondentov, ktorí nesúhlasia so zavedením 50 dňového moratória, je medzi voličmi strany Za ľudí (85 percent), koalície strán Progresívne Slovensko a Spolu – občianska demokracia (84 percent), strany Sloboda a Solidarita (83 percent), hnutí Obyčajní ľudia a nezávislé osobnosti (74 percent), Kresťanskodemokratického hnutia (72 percent) a strany Most-Híd (71 percent).</p>
      <p>S opačným názorom, teda že 50 dňové moratórium by malo byť zavedené, súhlasí približne tretina respondentov (35,6 percenta). Pritom 17,8 percenta rozhodne súhlasí a 17,8 percenta skôr súhlasí. Nadpriemerný podiel respondentov, ktorí súhlasia so zavedením 50 dňového moratória, je medzi voličmi Slovenskej národnej strany (64 percent), strany Smer-SD (53 percent) a Ľudovej strany Naše Slovensko (53 percent).</p>
      <p>Viac k témam: <a href="https://www.webnoviny.sk/tag/moratorium/"><u>moratórium</u></a>, <a href="https://www.webnoviny.sk/tag/prieskum/"><u>prieskum</u></a>, <a href="https://www.webnoviny.sk/tag/kiskova-politicka-strana/"><u>Za ľudí – Kiskova politická strana</u></a><br/>Zdroj: Webnoviny.sk – <a href="https://www.webnoviny.sk/vacsina-ludi-odmieta-smeracke-predlzenie-moratoria-najviac-volici-kisku-progresivcov-a-sas/"><u>Väčšina ľudí odmieta smerácke predĺženie moratória. Najviac voliči Kisku, progresívcov a SaS</u></a> © SITA Všetky práva vyhradené.</p>
    </article>
  </body>
</html>
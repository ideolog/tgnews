<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/1/7230751/"/>
    <meta property="og:site_name" content="Українська правда"/>
    <meta property="article:published_time" content="2019-11-01T14:53:21+00:00"/>
    <meta property="og:title" content="Кличко написав заяву на Богдана в поліцію – ЗМІ"/>
    <meta property="og:description" content="Мер Києва Віталій Кличко, чиє звільнення з посади голови КМДА погодив Кабмін, просить поліцію відкрити кримінальне провадження щодо “самоправства” голови Офісу президента Андрія Богдана."/>
  </head>
  <body>
    <article>
      <h1>Кличко написав заяву на Богдана в поліцію – ЗМІ</h1>
      <address>
        <time datetime="2019-11-01T14:53:21+00:00">01 Nov 2019, 14:53</time>
      </address>
      <p>Мер Києва Віталій Кличко, чиє звільнення з посади голови КМДА погодив Кабмін, просить поліцію відкрити кримінальне провадження щодо "самоправства" голови Офісу президента Андрія Богдана.</p>
      <p>Про це у п’ятницю повідомляє "<a href="https://www.radiosvoboda.org/a/news-schemes-klychko-vs-bohdan/30219304.html?fbclid=IwAR1NkC-1ljpZ-SU1LLrOutoHY2PCwL6a2uhJnaTVbauRVPo-wYM4AG6QywM">Радіо Свобода</a>", посилаючись на заяву Кличка, яка є у них в розпорядженні.   </p>
      <p>Заява написана до Головного управління Національної поліції Києва.</p>
      <p>Кличко вважає, що Богдан вчинив кримінальне правопорушення, коли звернувся до Кабміну з листом щодо його звільнення – оскільки такі дії, на його думку, не належать до його посадових обов’язків як голови ОП.</p>
      <p>У зв’язку з цим він просить правоохоронців внести відомості в Єдиний реєстр досудових розслідувань і розпочати розслідування "незаконних дій" Богдана.</p>
      <p>"Вважаю, що з огляду на вказані обставини дана заява містить достатньо фактів на підтвердження того, що в діях керівника офісу президента А. Богдана міститься склад кримінального правопорушення, передбачений статтею 356 КК України ("самоправство" – ред.)", – йдеться в документі.</p>
      <p>Крім того, нинішній очільник Києва вказує в документі, що однією з підстав внесення Кабміном подання щодо його звільнення з посади голови КМДА є "закінчення строку повноважень президента".</p>
      <p>"З урахувань того, що головою КМДА може бути лише Київський міський голова, який обирається на виборах до місцевого самоврядування, тобто згідно з установленим порядком, головою КМДА назначається особа, яка обрана міським головою, а спонукання до звільнення голови з посади всупереч визначеним нормам є кримінальним провопорушенням", – сказано у заяві Кличка.</p>
      <p>
        <b>Водночас у відділі комунікації поліції Києва "Українській правді" повідомили, що не отримували такої заяви від Кличка. </b>
      </p>
      <p>
        <b>Нагадаємо:</b>
      </p>
      <ul>
        <li>4 вересня Кабінет міністрів погодив <a href="https://www.pravda.com.ua/ed/main-frame/news/objlist_newslist/bookmark_newobj/pravda.com.ua/news/2019/09/4/7225310/">звільнення</a> Віталія Кличка з посади голови Київської міської державної адміністрації.</li>
        <li>Офіс президента Володимира Зеленського домагався звільнення Віталія Кличка з посади голови Київської міської держадміністрації з кінця липня.</li>
        <li>Попередній склад уряду Володимира Гройсмана відставку Кличка <a href="https://www.pravda.com.ua/news/2019/08/14/7223524/">розглядати відмовився</a>.</li>
        <li>Керівник Офісу президента Андрій Богдан заявив, що міський голова Києва Віталій Кличко <a href="https://www.pravda.com.ua/news/2019/07/30/7222292/">не контролює</a> столичну раду.</li>
        <li>Міський голова Києва Віталій Кличко також <a href="https://www.pravda.com.ua/news/2019/08/1/7222468/">просив</a> Національне антикорупційне бюро перевірити заяву голови Офісу президента Андрія Богдана про нібито підкуп у його інтересах.</li>
        <li>Президент Володимир Зеленський поки не підписав указ про звільнення Кличка. </li>
      </ul>
      <related>
        <a href="https://www.pravda.com.ua/news/2019/10/24/7229936/"/>
        <a href="https://www.pravda.com.ua/news/2019/10/23/7229865/"/>
        <a href="https://www.pravda.com.ua/news/2019/10/21/7229662/"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/01/novyna/polityka/ksu-vyznav-konstytuczijnym-zakonoproekt-pro-skasuvannya-advokatskoyi-monopoliyi"/>
    <meta property="og:site_name" content="Слово і Діло"/>
    <meta property="article:published_time" content="2019-11-01T14:52:16+00:00"/>
    <meta property="og:title" content="КСУ визнав конституційним законопроект про скасування адвокатської монополії"/>
    <meta property="og:description" content="Конституційний суд України визнав конституційним президентський законопроект про скасування адвокатської монополії."/>
  </head>
  <body>
    <article>
      <h1>КСУ визнав конституційним законопроект про скасування адвокатської монополії</h1>
      <address>
        <time datetime="2019-11-01T14:52:16+00:00">01 Nov 2019, 14:52</time>
      </address>
      <p>
        <b>Конституційний суд України визнав конституційним президентський <a href="https://www.slovoidilo.ua/promise/63515.html">законопроект про скасування адвокатської монополії</a>.</b>
      </p>
      <p>Про це повідомляєтсья на сайті суду.</p>
      <p>«<i>Визнати відповідним вимогам статей 157 і 158 Конституції України законопроект про внесення змін до Конституції (щодо скасування адвокатської монополії)</i>», - сказано у повідомленні.</p>
      <p>Зазначається, що надання професійної правничої допомоги здійснюють адвокати, натомість представництво особи у суді може бути здійснене за вибором особи адвокатом або іншим суб’єктом.</p>
      <p>Конституційний Суд України констатує, що запропоновані зміни не передбачають скасування чи обмеження прав і свобод людини і громадянина та не спрямовані на ліквідацію незалежності чи на порушення територіальної цілісності України, а отже, відповідають вимогам Конституції.</p>
      <p>Конституційний Суд України констатує, що на час надання ним цього висновку рішення про введення в Україні або в окремих її місцевостях воєнного або надзвичайного стану за процедурою, визначеною Конституцією України, не ухвалено, тому юридичних підстав, які б унеможливлювали внесення змін до Конституції України, немає.</p>
      <p>Висновок КСУ є обов’язковим, остаточним та таким, що не може бути оскаржено.</p>
      <p>У вересні Верховна рада просила Конституційний суд оцінити конституційність законопроекту № 1013 президента Володимира Зеленського про скасування адвокатської монополії.</p>
      <p>Нагадаємо, <a href="https://www.slovoidilo.ua/2019/10/29/novyna/polityka/rada-pidtrymala-zakonoproekt-pro-dostup-advokata-pidzaxysnoho">Рада підтримала законопроект про доступ адвоката до підзахисного</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/29/novyna/polityka/rada-pidtrymala-zakonoproekt-pro-dostup-advokata-pidzaxysnoho"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/mestnite2019/maja-manolova-shte-sadi-bojko-borisov-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T14:04:00+00:00"/>
    <meta property="og:title" content="Мая Манолова ще съди Бойко Борисов (ВИДЕО)"/>
    <meta property="og:description" content="Не било истина, че се е пазарила във Волуяк с ромски босове, там роми нямало, подчерта опозиционният кандидат"/>
  </head>
  <body>
    <article>
      <h1>Мая Манолова ще съди Бойко Борисов (ВИДЕО)</h1>
      <h2>Не било истина, че се е пазарила във Волуяк с ромски босове, там роми нямало, подчерта опозиционният кандидат</h2>
      <address><time datetime="2019-11-01T14:04:00+00:00">01 Nov 2019, 14:04</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/01/MAJAMA_NEW_1572613960-1.mp4"/>
      </figure>
      <p>„Ще се видим в съда, г-н Борисов” – така независимият кандидат за кмет, подкрепен и от БСП, Мая Манолова отговори на думите на премиера от участието му в „Тази сутрин”, че тя се е срещала с ромски босове с цел купуване на гласове за балотажа в София.</p>
      <p>По думите на Борисов снощи Манолова е била в софийското село Волуяк, за да се пазари с роми – да прави „уйдорма”. Той получавал информация от възмутен човек от екипа на бившия омбудсман.</p>
      <p>„Във Волуяк няма ромска махала, няма роми. Уйдормите на първия тур ги правихте вие и това се вижда от протоколите в ромските секции, в които г-жа Фандъкова е пълен хегемон. Там има пълно припокриване на гласовете за съветници на ДПС и гласовете за кмет на Йорданка Фандъкова. Очевидно страхът да загубиш София е изключително лош съветник и затова в нарушение на закона, премиерът лично влезе в предизборната кампания за София, за да се види кой е кметът, кой е истинският кмет, кой управлява София”, отговори Мая Манолова.</p>
      <p>Борисов обяви още, че т.нар Братя Галеви помагали на Манолова, въпреки че са обявени за издирване. „Срам ме е от премиера на България. Гнус ме е от лъжите, клеветите и обидите, които той произнесе в национален ефир днес”, заяви Манолова.</p>
      <p>Според нея намесата на премиера Борисов в последната фаза на кампанията е и оценка за начина, по който се справя г-жа Фандъкова в нея. „Маските паднаха – ясно е кой се бори за властта в София със зъби и нокти, с всички средства”, коментира бившият омбудсман.</p>
      <p>Манолова каза още, че вчерашната й среща във Волуяк била втора поред. Състояла се е пред гарата. Първата била в началото на кампанията.</p>
      <p>„Наистина беше в последните дни по тяхно настояване. Един софийски квартал забравен от Бога, от Борисов, от Фандъкова, техният крак не е стъпил там”, каза още Манолова.</p>
      <p>Тя уточни, че в нейния екип няма човек, който да контактува с Борисов и го призова да каже кой стои зад инициала Б.</p>
      <p>От предизборния щаб на Манолова уточниха, че видеозаписът от срещата ѝ с избиратели от Волуяк ще бъде качен на страницата ѝ във „Фейсбук”.</p>
    </article>
  </body>
</html>
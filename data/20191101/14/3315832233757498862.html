<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/b1b3506a29876819/plahotniuc-mai-pierde-o-pozitie-prime-tv-renunta-la-frecventa-nationala.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-01T14:18:27+00:00"/>
    <meta property="og:title" content="Plahotniuc mai pierde o poziție: Prime TV renunță la frecvența națională"/>
    <meta property="og:description" content="Postul de televiziune PRIME TV, care aparține ex-liderului democrat Vladimir Plahotniuc, renunță la frecvența națională. Lia Guțu, șefa Direcției Generale Licențiere, Autorizare și Monitorizare din cadrul Consiliului Audiovizualului (CA) a confirmat pentru Media-azi.md faptul că reprezentanții radiodifuzorului s-au adresat, recent, către autoritatea de reglementare cu o astfel de solicitare.Guțu a precizat că CA urmează să examineze această chestiune în ședința publică din 4 noiembrie. „Ceva timp în urmă a renunțat Canal 2 la frecvența națională și acum PRIME. Urmează, în ședința din 4 noiembrie, să modificăm Anexa nr. 1 la Decizia CA nr. 37/119 din 20 august 2019 Cu privire la clasificarea furnizorilor de servicii media aflați în jurisdicția Republicii Moldova și deja ei nu vor mai fi naționali”, a precizat Lia Guțu."/>
  </head>
  <body>
    <article>
      <h1>Plahotniuc mai pierde o poziție: Prime TV renunță la frecvența națională</h1>
      <address><time datetime="2019-11-01T14:18:27+00:00">01 Nov 2019, 14:18</time> by <a rel="author">Jurnal.md</a></address>
      <p>
        <b>Postul de televiziune PRIME TV, care aparține ex-liderului democrat Vladimir Plahotniuc, renunță la frecvența națională. Lia Guțu, șefa Direcției Generale Licențiere, Autorizare și Monitorizare din cadrul Consiliului Audiovizualului (CA) a confirmat pentru <a href="http://media-azi.md/ro/stiri/plahotniuc-mai-pierde-o-pozi%C8%9Bie-prime-tv-renun%C8%9B%C4%83-la-frecven%C8%9Ba-na%C8%9Bional%C4%83?fbclid=IwAR2fqWbw6OygqU0rqkpUJeAmPXNgW3ZUsdgl8Lxwjz0t_OxTYfzTsFoBqp4">Media-azi.md</a> faptul că reprezentanții radiodifuzorului s-au adresat, recent, către autoritatea de reglementare cu o astfel de solicitare.</b>
      </p>
      <p>
        <b>Guțu a precizat că CA urmează să examineze această chestiune în ședința publică din 4 noiembrie. „Ceva timp în urmă a renunțat Canal 2 la frecvența națională și acum PRIME. Urmează, în ședința din 4 noiembrie, să modificăm Anexa nr. 1 la Decizia CA nr. 37/119 din 20 august 2019 Cu privire la clasificarea furnizorilor de servicii media aflați în jurisdicția Republicii Moldova și deja ei nu vor mai fi naționali”, a precizat Lia Guțu.</b>
      </p>
      <p>De menționat că ministrul Economiei, Vadim Brânzan, a afirmat ieri, 31 octombrie, în cadrul unei emisiuni, că PRIME a anunțat Radiocomunicații despre faptul că renunță la frecvența națională. La întrebarea moderatoarei despre cauza acestei decizii, ministrul a afirmat că holdingul lui Plahotniuc (General Media Group) nu mai are suficienți bani pentru a-și acoperi cheltuielile. Acesta a menționat că posturile afiliate lui Plahotniuc (inclusiv Canal 2, care aparține consilierului său politic, Oleg Cristal) achitau circa 1 200 000 de lei pe lună pentru serviciile oferite de Radiocomunicații.</p>
      <p>De asemenea, Brânzan a menționat că și Moldtelecom va modifica grila posturilor tv în serviciile de programe, conform unei proceduri legale, și că, astfel, radiodifuzorii lui Plahotniuc nu vor mai apărea pe primele poziții, ca până acum. Precizăm că, în prezent, pe prima poziția în grila Moldtelecom se află postul public Moldova 1.</p>
      <figure>
        <img src="http://static.cdn.jurnaltv.md/superdesk/20191101161112/50f7d62224beff1c6f4fc284401a13034080df42c5502d13f898efdfd7394424.jpg"/>
        <figcaption>mtc</figcaption>
      </figure>
      <p>Tot până astăzi, 1 noiembrie, PRIME TV era singurul post de televiziune, care retransmitea conținutul Pervîi Kanal de la Moscova. În prezent, acest drept îl deține și ACCENT TV, afiliat socialiștilor, care și-a schimbat denumirea în Primul în Moldova. De altfel, directorul Accent TV, Stanislav Vîjga, susținea într-o ședință a CA că, de la 1 noiembrie, PRIME TV nu va mai emite emisiunile Pervîi Kanal.</p>
      <p>Deocamdată însă cele două posturi continuă să retransmită, concomitent emisiunile postului rusesc, iar grilele de emisie ale PRIME și ACCENT TV conțin mai multe denumiri de emisiuni analogice de la Pervîi Kanal.</p>
      <figure>
        <img src="http://static.cdn.jurnaltv.md/superdesk/20191101161112/56ca57708a830d0e287dc0f063bf82b9810242330a7605b149374f7ed46b3606.jpg"/>
        <figcaption>2</figcaption>
      </figure>
      <p>Vîjga a menționat că produsele Pervîi Kanal pot fi urmărite aproximativ pe toate rețelele de cablu și vor fi retransmise în emisie digitală și în multiplexul A cu acoperire națională.</p>
      <p>Lia Guțu a mai spus pentru Media-azi.md că Accent TV (Primul în Moldova) nu s-a adresat deocamdată cu solicitarea de a obține frecvență națională.</p>
      <p>Media-azi.md a contactat și Î.S. Radicomunicații pentru a afla, dacă PRIME s-a adresat cu o astfel de solicitare, însă la telefon au răspuns doar responsabilii din departamentul tehnic, care au direcționat jurnaliștii către directorul economic Larisa Castraveț. Aceasta nu a răspuns la multiplele apeluri telefonice.</p>
      <p>Nici reprezentanții PRIME TV nu au răspuns la apeluri.</p>
      <p>Anterior, experții media și de publicitate susțineau pentru Media-azi.md că apariția Pervîi în Moldova va schimba raportul de forțe în domeniul mediatic, întărind pozițiile socialiștilor.</p>
    </article>
  </body>
</html>
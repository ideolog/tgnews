<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/zdenek-sverak-odhalil-ve-stare-huti-cimrmanovu-pametni-desku-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T14:34:00+00:00"/>
    <meta property="og:title" content="Jára Cimrman má novou pamětní desku. Ve Staré Huti ji odhalil Zdeněk Svěrák"/>
    <meta property="og:description" content="Scénárista, textař, herec a jeden z předních cimrmanologů Zdeněk Svěrák ve společnosti své manželky Boženy a široké veřejnosti odhalil ve čtvrtek 31. října odpoledne na domě čp. 12 v Dělnické ulici ve Staré Huti pamětní desku největšímu českému géniovi a vynálezci Járovi Cimrmanovi."/>
  </head>
  <body>
    <article>
      <h1>Jára Cimrman má novou pamětní desku. Ve Staré Huti ji odhalil Zdeněk Svěrák</h1>
      <address><time datetime="2019-11-01T14:34:00+00:00">01 Nov 2019, 14:34</time> by <a rel="author">Radek Ctibor</a></address>
      <p>Dům nebyl vybraný náhodou. „Přesně před šedesáti lety jsem zaklepal u vrátek tohoto domu s kyticí v ruce a přišel jsem požádat maminku mé ženy o její ruku a ona mi jí dala,“ řekl ve svém proslovu Zdeněk Svěrák.</p>
      <p>Dům totiž původně patřil rodině jeho ženy. Ostatně ho mohou znát i diváci Žižkovského divadla Jára Cimrmana, neboť právě tento dům ve svým seminářích ukazují cimrmanologové jako dům kloboučníka Lešnera v Jizerských horách, kde skončil svou životní pouť právě Jára Cimrman.</p>
      <p>Cimrmanův pobyt ve Staré Huti nevylučuje ani sám Svěrák. „Je možné, že tu byl, my když jsme tu se Smoljakem o něm poprvé přemýšleli, v takové zadní místnosti, kde byla pumpa, tak si pamatuju, že jsme se v té době tady zúčastnili tady ve Strži vzpomínky na Karla Čapka a jeden z těch řečníků o něm mluvil tak krásně, že jsme si řekli, takhle nějak budeme o tom Cimrmanovi mluvit. Takže on se tu také potuloval, aspoň našich myslích,“ přiblížil spojitost domu s největším Čechem jeden z jeho duchovních otců Zdeněk Svěrák.</p>
      <figure>
        <img src="https://g.denik.cz/3/24/ing-zdenek-vacek-ph-d_denik-150-3x2.jpg"/>
      </figure>
      <aside>
        <a href="https://pribramsky.denik.cz/z-regionu/novy-reditel-capkova-pamatniku-zije-s-capkem-od-studii-20191010.html">Nový ředitel Čapkova památníku žije (s) Čapkem od studií Přečíst článek ›</a>
      </aside>
      <p>Součástí odhalení pamětní desky bylo i krátké kulturní vystoupení v cimrmanovském stylu, kdy nechybělo dobové oblečení, recitace či zpěv písničky Elektrický valčík, kterou si s dětmi rád pobrukovali všichni přítomní v čele se Zdeňkem Svěrákem.</p>
      <p>Samotná deska má podobu obličeje, ale jak známo, Cimrmanova podoba se nedochovala a tak místo tváře jsou na něm nejznámější výroky z Járových her. Autorem návrhu je sochař Petr Soudek a realizátorem Aleš Svojitka. Celou akci uspořádala současná majitelka domu Pavlína Hanušová.</p>
      <p>Zájem byl opravdu velký, Zdeněk Svěrák po samotném odhalení podepsal celou řadu knihy, DVD, CD či památníků a dokonce i láhev vína, kterou také dostal. Spokojená byla i jeho manželka Božena. „Je to moc krásné, hezky ten dům současní majitelé opravili a dědovi by se to moc líbilo,“ dodala po skončení celé akce s dojetím.</p>
      <figure>
        <img src="https://g.denik.cz/2/d6/praha-vyhlaseni-zena-roku-20191030-1_denik-150-3x2.jpg"/>
      </figure>
      <aside>
        <a href="https://pribramsky.denik.cz/zpravy_region/absolutni-vitezka-zeny-regionu-organizuje-radost-pribramackum-20191031.html">Absolutní vítězka Ženy regionu organizuje Radost Příbramáčkům Přečíst článek ›</a>
      </aside>
    </article>
  </body>
</html>
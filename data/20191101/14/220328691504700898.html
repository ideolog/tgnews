<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/esim-bdeshcheto-na-telekomunikatsiyata-405575.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-01T14:43:21+00:00"/>
    <meta property="og:title" content="eSIM – бъдещето на телекомуникацията"/>
    <meta property="og:description" content="Преди броени дни A1 предостави възможността на своите клиенти да активират eSIM"/>
  </head>
  <body>
    <article>
      <h1>eSIM – бъдещето на телекомуникацията</h1>
      <address><time datetime="2019-11-01T14:43:21+00:00">01 Nov 2019, 14:43</time> by <a rel="author">Редактори</a></address>
      <p>Плащаме редовно е-фактурите си, от началото на годината използваме е-винетки, все повече хора създават свои електронни подписи, за да се възползват от различни е-услуги, учители и родители се радват на възможността да споделят и следят в реално време представянето на децата в училище, благодарение на е-дневник, а от няколко дни вече можем да се възползваме и от eSIM. Да живее дигитализацията!</p>
      <p>eSIM е новият герой в сферата на телефонията - нова технология, която съществува от няколко години, но до скоро не беше възможна у нас. По същество еSIM е нов глобален стандарт за SIM карти, при който картата е вградена в телефона и не се налага да се поставя и използва физически носител. Поставянето на познатата SIM карта се заменя със зареждане на eSIM профил в мобилното устройство, който съхранява необходимата информация, за да може мобилното устройство да се свърже и използва мобилната мрежа на оператора.</p>
      <p>Но, за да успеем да разберем какво точно представлява eSIM и с какво ще улесни ежедневието на съвременния потребител, най-добре е първо да се върнем назад във времето и да отговорим на въпроса какво е стандартна SIM карта и какво прави тя. Терминът SIM (Subscriber Identity Module) буквално означава „модул за идентификация на абоната”. Самата карта представлява чип с памет, която служи за идентификация на потребителя в GSM или UMTS мобилна мрежа. Картата съдържа малък микропроцесор и памет. С течение на времето SIM картите също претърпяват еволюция, следваща тенденцията на мобилните телефони, а именно - намаляване на техния размер. Така пълноразмерните SIM карти, които познаваме от 90-те години на миналия век, бяха с размер на кредитна карта, след това навлязоха Mini-SIM картите, последвани от Micro-SIM и Nano-SIM, всяка от които все по-малка от предшественика си. Така се стигна и до появата на eSIM карти.</p>
      <p>И както всяка навлизаща дигитална услуга, eSIM също носи със себе си редица плюсове и ползи за потребителите.</p>
      <ul>
        <li><b>По-надеждно</b> - вероятността да загубите картата си се свежда до 0. Също така не е необходимо да я режете спрямо слота на съответното устройство, а от друга страна не е необходимо да използвате четец за съответния размер карта спрямо поддържания формат от устройството. Не на последно място – няма вероятност да се износи.</li>
      </ul>
      <ul>
        <li><b>Спестява време </b>- с eSIM не е нужно да ходите до офис на оператор, за да се сдобиете с карта, както и не е необходимо да чакате да получите физическия носител, тъй като виртуалната карта е интегрирана във вашия мобилен телефон. Така например когато се намирате в друга държава няма да се налага да купувате SIM карта от конкретен оператор, а ще е достатъчно само да се обадите на телефонната компания и да поискате връзка.</li>
      </ul>
      <ul>
        <li><b>По-компактно</b> - с eSIM превръщате всяко устройство в DUAL SIM устройство, на което могат да бъдат използвани два номера, съответно два мобилни плана. Ако потребителят ползва личен и служебен телефон, той може да има по-гъвкав и удобен достъп до услугите си, използвайки и двете карти само в едно устройство.</li>
      </ul>
      <p>
        <b>eSIM в България</b>
      </p>
      <p>Преди броени дни <a href="https://www.a1.bg/bg">A1</a> предостави възможността на своите клиенти да активират eSIM. Това е първият и единствен оператор в България, който предлага тази възможност, като за момента от услугата могат да се възползват потребителите на Apple. <a href="https://www.a1.bg/esim">eSIM</a> се поддържа от смартфоните от последната 11-та серия на iPhone – iPhone 11, 11 Pro и 11 Pro Max, както и от моделите XS, XS Max и XR. Тези модели на iPhone работят и с физическа Nano SIM карта, и с вграден чип за eSIM. Клиентите на А1, които притежават посочените модели на iPhone, могат да заменят своята SIM карта с eSIM или да ползват и двата вида карти.</p>
      <p>Що се отнася до останалите производители на мобилни устройства, очаква се в най-скоро време да навлязат на българския пазар и първите модели, поддържащи eSIM карти на Samsung и Huawei, като по всичко личи, че А1 ще включи и тях в портфолиото си от устройства.</p>
      <p>Като следваща стъпка в развитието и интегрирането на услугата от оператора е да въведе еSIM и за смарт часовниците на Apple, Samsung и Huawei, което ще позволи на клиентите да използват една и съща мобилна услуга през смартфон и през своя ръчен смарт аксесоар. В този случай часовникът ще разполага със собствен еSIM профил, в който е записана цялата информация за достъп и използване на мобилната мрежа на A1. Така притежателите на часовници с eSIM ще могат да провеждат разговори, да използват интернет, да изпращат съобщения, дори когато телефоните им не са в близост до тях или са изключени.</p>
    </article>
  </body>
</html>
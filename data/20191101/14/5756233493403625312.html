<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619220/%D8%A7%D9%86%DA%AF%DB%8C%D8%B2%D9%87-%DA%A9%D8%B3%DB%8C-%DA%A9%D9%87-%D9%85%D8%AE%D9%81%DB%8C%DA%AF%D8%A7%D9%87-%D8%B1%D9%87%D8%A8%D8%B1-%D8%AF%D8%A7%D8%B9%D8%B4-%D8%B1%D8%A7-%D9%81%D8%A7%D8%B4-%DA%A9%D8%B1%D8%AF-%DA%86%D9%87-%D8%A8%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T14:44:00+00:00"/>
    <meta property="og:title" content="انگیزه کسی که مخفیگاه رهبر داعش را فاش کرد، چه بود؟"/>
    <meta property="og:description" content="اطلاعات محل اختفای ابوبکر بغدادی را یکی از اعضای حلقه نزدیک به وی در اختیار نیروهای دموکراتیک سوریه قرار داد. اما بغدادی چگونه به دام افتاد و چرا فرد نفوذی که یکی از نزدیک‌ترین افراد به رهبر داعش بود مخفیگاه او را لو داد؟"/>
  </head>
  <body>
    <article>
      <h1>انگیزه کسی که مخفیگاه رهبر داعش را فاش کرد، چه بود؟</h1>
      <address>
        <time datetime="2019-11-01T14:44:00+00:00">01 Nov 2019, 14:44</time>
      </address>
      <p>
        <i>اطلاعات محل اختفای ابوبکر بغدادی را یکی از اعضای حلقه نزدیک به وی در اختیار نیروهای دموکراتیک سوریه قرار داد. اما بغدادی چگونه به دام افتاد و چرا فرد نفوذی که یکی از نزدیک‌ترین افراد به رهبر داعش بود مخفیگاه او را لو داد؟</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ژنرال مظلوم عبدی، فرمانده نیروهای دموکراتیک سوریه در گفت‌وگو با شبکه ان‌بی‌سی توضیح داد که چگونه این جاسوس در حلقه مرکزی داعش ماه‌ها ابوبکر بغدادی را از مخفیگاهی به مخفیگاه دیگر دنبال کرد و نهایتا اطلاعات او منجر به عملیات هفته گذشته و مرگ رهبر یکی از مخوف‌ترین گروه‌های تروریستی جهان شد.</p>
      <p>ژنرال عبدی نام این فرد نفوذی را فاش نکرد اما گفت که او یک فرد عرب است که تعداد زیادی از اقوام و نزدیکانش در گروه داعش فعالیت می‌‌کردند.</p>
      <figure>
        <img src="https://aftabnews.ir/files/fa/news/1398/8/10/353722_672.jpg"/>
      </figure>
      <p>فرمانده نیروهای دموکراتیک سوریه، انتقام را انگیزه اصلی فرد نفوذی در حلقه نزدیک به بغدادی خواند و گفت: «من فکر می‌کنم که موضوع خانواده بر او فشار زیادی وارد کرده بود. داعش با بستگان این فرد رفتار خشنی داشت و او دیگر به آینده این گروه اعتقادی نداشت. او می‌خواست از داعش و شخص بغدادی انتقام بگیرد.»</p>
      <p>این فرد در موقعیتی منحصر به‌فرد و نادر قرار داشت و نتوانست انگیزه انتقام خود را عملی کند. به گفته ژنرال عبدی او «یک مقام امنیتی»، «مامور امنیت شخصی بغدادی» و «مسئول جابجایی» رهبر داعش بود.</p>
      <p>
        <b>آیا به دام انداختن بغدادی آسان بود؟</b>
      </p>
      <p>فرمانده نیروهای دموکراتیک سوریه می‌گوید که رهبر داعش ملزومات امنیتی را در سطح بالایی اجرا می‌کرد. به گفته ژنرال مظلوم عبدی، ابوبکر بغدادی هرگز از وسائل ارتباطی پیشرفته استفاده نمی‌کرد و هر جایی که او حضور داشت، آن مکان به نقطه کور ارتباطی تبدیل می‌شود و به‌جز گروه کوچکی که مسئول مستقیم امنیت بغدادی بودند، هیچ‌کس از محل اختفای او خبر نداشت.</p>
      <p>آقای عبدی می‌افزاید آنهایی که با ابوبکر بغدادی زندگی می‌کردند، بستگان درجه یک او بودند و رهبر داعش تنها به تعداد اندکی از افراد اجازه ملاقات می‌داد که یکی از آنان همین فرد نفوذی بود.</p>
      <p>ژنرال مظلوم عبدی زمان دقیق برقراری ارتباط با این فرد نفوذی را نیز فاش نکرد اما گفت که در پنج ماه اخیر این ارتباط گسترده‌تر و عمیق‌تر شده بود.</p>
      <p>به گفته فرمانده کرد نیروهای دموکراتیک سوریه، ابوبکر بغدادی از ماه آوریل سال جاری وارد استان ادلب شد. این استان غربی سوریه در مرز ترکیه تا حد زیادی توسط گروه‌های اسلامی از جمله جبهه النصره (وابسته به القاعده) اداره می‌شود. گروهی که در مواردی علیه داعش جنگیده است.</p>
      <p>آقای عبدی می‌افزاید که در زمان حضور بغدادی در ادلب، وی جلسات و ملاقات‌های متعددی داشت اما ماموران اطلاعاتی کرد می‌گفتند که فرد نفوذی نمی‌تواند به خواست خود با وی ملاقات کند و باید منتظر باشد که رهبر داعش او را فرا بخواند. موضوع جلسات این فرد با ابوبکر بغدادی معمولا درباره امنیت جابجایی و نقل مکان به مخفیگاه بعدی بود.</p>
      <p>مظلوم عبدی می‌گوید که این جاسوس برای جمع‌آوری اطلاعات می‌بایست بر حافظه خود تکیه می‌کرد. اگرچه ملاقات‌کنندگان با بغدادی با چشم‌های بسته به محل اختفای او منتقل می‌شدند اما به این دلیل که این فرد نفوذی از نزدیکان بغدادی بود، محافظان رهبر داعش تنها از او خواسته بودند تا از پنجره ماشین به بیرون نگاه نکند.</p>
      <p>به گفته مظلوم عبدی با وجود اینکه زمان رسیدن به نزدیک محل اختفای ابوبکر بغدادی، محافظان از فرد نفوذی خواستند تا در کف ماشین دراز بکشد اما او توانست مختصات تقریبی محل را شناسایی کند و در اختیار نیروهای دموکراتیک سوریه به رهبری کردها قرار دهد.</p>
    </article>
  </body>
</html>
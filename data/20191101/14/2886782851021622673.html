<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/01/trump-orulne-boris-johnson-es-nigel-farage-szovetsegenek"/>
    <meta property="og:site_name" content="euronews"/>
    <meta property="article:published_time" content="2019-11-01T14:24:02+00:00"/>
    <meta property="og:title" content="Trump örülne Johnson és Farage szövetségének"/>
    <meta property="og:description" content="Megállíthatatlan erőt alkotna együtt Johnson és Farage Trump szerint. Amerikai cégek számára a brit választások tétje az NHS-hez való hozzáférés lehet."/>
  </head>
  <body>
    <article>
      <h1>Trump örülne Johnson és Farage szövetségének</h1>
      <address><time datetime="2019-11-01T14:24:02+00:00">01 Nov 2019, 14:24</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/27/40/46/773x435_cmsv2_45fa19e7-3485-5f6e-970a-e3eb42ab57b8-4274046.jpg"/>
      </figure>
      <p>A brit választási kampány feltüzelte a Brexit Párt vezetőjét is. Nigel Farage azt mondta Boris Johnsonnak, hogy ha nem lesz a szövetségese, a konzervatívoknak egyenként kell megharcolni minden egyes mandátumért. A miniszterelnök a közelmúltban többször kizárta ennek a szövetségnek a lehetőségét.</p>
      <p>Nigel Farage szerint Boris Johnsonnak nem kéne a Brüsszellel való megállapodással bíbelődnie, mert az nem a valódi brexit. A két párt együtt vezethetné ki az országot az EU-ból.</p>
      <p>A Brexit párt vezetője és az amerikai elnök egy közös rádióinterjúban beszélt arról, hogy Farage és Johnson szövetsége számokban mérve is "fantasztikus" eredményt hozna a választásokon.</p>
      <p>Donald Trump hangoztatta, hogy több vezetővel jó kapcsolata van, köztük Boris Johnsonnal, aki pont ezekben az időkben a megfelelő ember, majd megismételte, hogy Farage és Johnson együtt megállíthatatlan erőt jelentenének. Jeremy Corbyn nagyon rossz lenne a briteknek, tette hozzá Donald Trump.</p>
      <p>A Munkáspárt elnöke és a skót vezető szerint Trump célja, hogy az amerikai cégek szerepet kapjanak a brit egészségügyben.</p>
      <p>Nicola Sturgeon skót elsőminiszter úgy fogalmazott, hogy "mindenki hallotta ezt a furcsa társalgást Trump és Farage között, elég sötét jövőt festene ez az alku a britek számára, ha megvalósulna". Donald Trump az NHS-t akarja megszerezni amerikai vállalatoknak, tette hozzá Sturgeon, és azt mondta, hogy ez a kockázata annak, ha Johnson nyer.</p>
      <p>A Munkáspárt elnöke, Jeremy Corbyn a Twitteren úgy reagált, hogy Trump be akar avatkozni a brit parlamenti választásokba, így próbálva elérni "barátja, Boris Johnson megválasztását".</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/01/assad-says-trump-is-the-best-us-president"/>
    <meta property="og:site_name" content="euronews"/>
    <meta property="article:published_time" content="2019-11-01T14:45:37+00:00"/>
    <meta property="og:title" content="بشار اسد: دونالد ترامپ بهترین رئیس جمهور آمریکاست"/>
    <meta property="og:description" content="به شما می‌گویم او بهترین رئیس جمهور آمریکا است. چرا؟"/>
  </head>
  <body>
    <article>
      <h1>بشار اسد: دونالد ترامپ بهترین رئیس جمهور آمریکاست</h1>
      <address><time datetime="2019-11-01T14:45:37+00:00">01 Nov 2019, 14:45</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/27/34/72/773x435_cmsv2_084c7876-80d9-5ae1-9e61-a0e4dae0b6cf-4273472.jpg"/>
      </figure>
      <p>بشار اسد، رئیس جمهوری سوریه روز پنجشنبه ۳۱ اکتبر در گفت‌وگو با تلویزیون ملی این کشور، دونالد ترامپ، رئیس جمهوری ایالت متحده را بهترین رئیس جمهور آمریکا خواند و گفت که او فرد شفافی است.</p>
      <p>آقای اسد در این مصاحبه گفت: «وقتی صحبت از رئیس جمهور ترامپ می شود، شما ممکن است از من سؤالی بپرسید و من هم پاسخی دهم که شاید عجیب به نظر برسد. به شما می‌گویم او بهترین رئیس جمهور آمریکا است. چرا؟ نه به خاطر اینکه سیاست‌های او خوب است بلکه به این خاطر که او شفاف‌ترین رئیس جمهوری آمریکاست.»</p>
      <h3>«مرتکب جنایت شدند و جایزه نوبل گرفتند»</h3>
      <p>بشار اسد در بخش دیگری از این مصاحبه گفت: «همه روسای جمهوری ایالات متحده مرتكب جنایاتی می‌شوند و درنهایت به دریافت جایزه نوبل نائل می‌شوند و به عنوان مدافع حقوق بشر و اصول منحصر به فرد و ناب آمریكایی و غربی ظاهر می‌شوند.»</p>
      <p>وی افزود: «همه آنها جزو گروه جنایتکارند که تنها منافع لابی‌های آمریکایی و شرکت‌‌های بزرگ اسلحه‌سازی و نفت و دیگر موارد را تامین می‌کنند اما ترامپ با شفافیت می‌گوید ما نفت می خواهیم، این واقعیت سیاست آمریکا دست‌کم پس از جنگ جهانی دوم به بعد بوده است.»</p>
      <h3>«آیا چیزی بیشتر از یک دشمن شفاف می‌خواهیم؟»</h3>
      <p>بشار اسد در ادامه با اشاره به برخی جملات آقای ترامپ از جمله: «ما می‌خواهیم از شر این فرد خلاص شویم» یا «ما می‌خواهیم در ازای پول خدمات ارائه دهیم»، گفت: «این واقعیت سیاست آمریکا است، آیا ما چه چیزی بیشتر از یک دشمن شفاف می‌خواهیم؟»</p>
      <p>سخنان بشار اسد درباره دونالد ترامپ در حالی مطرح می‌شود که ایالات متحده پیش از این نیروهای خود را از سوریه خارج کرد، تصمیمی که خشم مبارزان کُرد مناطق شمال شرقی سوریه را به دنبال داشت.</p>
      <p>ارتش ترکیه چهارشنبه ۹ اکتبر/۱۷ مهر در عملیاتی نظامی با نام «چشمه صلح» و با هدف عقب راندن شبه نظامیان کرد از نوار مرزی وارد شمال شرق سوریه شد.</p>
      <p>ارتش سوریه در سال ۲۰۱۲ میلادی و با گسترش جنگ داخلی در این کشور از مناطق کردنشین در شمال این کشور خارج شد. پس از خروج ارتش سوریه اداراه این سرزمین‌ها عملا به حزب اتحاد دموکراتیک سوریه و نیروهای مسلح آن واگذار شد.</p>
      <p>
        <a href="https://twitter.com/euronews_pe">به توییتر یورونیوز بپیوندید</a>
      </p>
    </article>
  </body>
</html>
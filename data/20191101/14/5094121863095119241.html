<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/v-hejnicich-nabizeji-k-adopci-stare-nemecke-hrobky-zajem-maji-i-osmnactileti-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T14:17:00+00:00"/>
    <meta property="og:title" content="V Hejnicích nabízejí k adopci staré německé hrobky. Zájem mají i osmnáctiletí"/>
    <meta property="og:description" content="Ticho narušované jen jemným ševelením popadaného listí a v pozadí hradba Jizerských hor. Hejnický hřbitov se může pochlubit exkluzivním výhledem a opravdovým klidem, pohled na některé jeho části je ovšem smutnější, než by měl být."/>
  </head>
  <body>
    <article>
      <h1>V Hejnicích nabízejí k adopci staré německé hrobky. Zájem mají i osmnáctiletí</h1>
      <address><time datetime="2019-11-01T14:17:00+00:00">01 Nov 2019, 14:17</time> by <a rel="author">Gabriela Volná Garbová</a></address>
      <p>Jedná se především o řadu starých německých hrobů, o které už léta nikdo nejeví zájem. To se rozhodl změnit zdejší zastupitel, historik, pedagog a skateboardista Milan Votava, kterého napadlo nabídnout jednotlivé hrobky k adopci.</p>
      <p>„S projektem jsem přišel v prosinci loňského roku. Inspiroval jsem v pražských Olšanech,“ vypráví Milan Votava cestou k první adoptované hrobce. Hrobky bývalého důstojníka rakousko-uherské armády se ujal on sám. „Měl zajímavý život. V roce 1915 byl zajatý, pak vstoupil do Československých legií a vrátil se do nově vzniklé republiky,“ popisuje Votava a ukazuje na náhrobek v koutě hřbitova. „Druhou hrobku si adoptoval můj kamarád a ten se do toho pustil takovým způsobem, že už má sestavený rodokmen o více než devadesáti osobách,“ líčí zastupitel.</p>
      <figure>
        <img src="https://g.denik.cz/7/94/ilustracni-snimek-foto-ilustr-pouta-zelizka-vezeni-soud-odsouzeny_denik-150-3x2.jpg"/>
      </figure>
      <aside>
        <a href="https://liberecky.denik.cz/zlociny-a-soudy/agresor-z-frydlantska-napadal-a-vyhrozoval-skoncil-ve-vazbe-20191031.html">Agresor z Frýdlantska napadal a vyhrožoval. Skončil ve vazbě Přečíst článek ›</a>
      </aside>
      <p>Právě kombinace historie a tristního stavu hřbitova podle něj lidi k adopci inspiruje. „Projekt funguje i ve Ferdinandově, kde se to rozjelo tak, že už je všech 26 hrobek pronajatých,“ upozorňuje s tím, že v Hejnicích jich stále zbývá dost volných. Lidé podle něj mnohdy neváhají a nejenže náhrobky vyčistí a upraví, ale investují i do jejich oprav. „Máme tady jednu paní, která si vzala na starosti hned několik hrobek. Už jich několik upravila,“ dodává. Lidé prý dokonce vyhledávají místa, kde už z původního hrobu nic nezbylo, a znovu je upraví.</p>
      <p>„Zřejmě zabírá kombinace zájmu o historii s výčitkami svědomí, že se o hřbitov mohl někdo začít starat už dříve,“ vysvětluje si snahu obyvatel Hejnic a Ferdinandova Milan Votava.</p>
      <h3>Kolaboranti? Rozhodně ne všichni!</h3>
      <p>Mezi zájemci podle něj převažují třicátníci a čtyřicátníci, najdou se ale i osmnáctiletí. Potvrzuje to tak jeho teorii, že se jedná o generaci nezatíženou stereotypy. „Máme tady vojáky, továrníky, lesní dělníky. Ne všichni kolaborovali. Bylo jich sice hodně, ale nelze paušalizovat,“ komentuje s tím, že německá minulost na Frýdlantsku dosud nevymizela. „Tady bylo vydáno během takzvaných krvavých let dvě stě rozsudků smrti. A co se tady strhlo po válce bitky o továrny, domy, majetky. To si dnes nikdo neumí představit,“ objasňuje komplikovaný vztah některých starších lidí k minulosti.</p>
      <figure>
        <img src="https://g.denik.cz/25/a8/hejnice-hrobky-hrbitov-milan-votava-01_denik-630.jpg"/>
      </figure>
      <p>Kdo se rozhodne hrobku adoptovat, může si od Milana Votavy nechat nějakou vytipovat. „Vybírají si ale i podle jména nebo se jim prostě nějaká líbí. Někdy se jedná o skutečná architektonická díla,“ ukazuje historik na hrobku bývalého nadlesního hraběte Clam-Gallase.</p>
      <p>O hroby se podle něj starali pozůstalí do poloviny 90. let. Po vypršení nájmu zůstala většina opuštěná a několik jich bylo dokonce i vykradených.</p>
      <figure>
        <img src="https://g.denik.cz/25/b2/zirafa-zoo-liberec-20191031-1_denik-150-3x2.jpg"/>
      </figure>
      <aside>
        <a href="https://liberecky.denik.cz/zpravy_region/liberecka-zoo-se-raduje-z-narozeni-zirafiho-samecka-podivejte-20191031.html">Liberecká zoo se raduje z narození žirafího samečka. Podívejte! Přečíst článek ›</a>
      </aside>
    </article>
  </body>
</html>
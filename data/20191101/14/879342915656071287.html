<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/01/karta/karta-oos-sytuacziya-sxodi-ukrayiny-1-lystopada"/>
    <meta property="og:site_name" content="Слово і Діло"/>
    <meta property="article:published_time" content="2019-11-01T14:30:00+00:00"/>
    <meta property="og:title" content="Карта ООС: ситуація на сході України на 1 листопада"/>
    <meta property="og:description" content="Ситуація на сході країни станом на 1 листопада 2019 року за даними РНБО України, пресцентру ООС, Міністерства оборони, журналістів і волонтерів."/>
  </head>
  <body>
    <article>
      <h1>Карта ООС: ситуація на сході України на 1 листопада</h1>
      <address>
        <time datetime="2019-11-01T14:30:00+00:00">01 Nov 2019, 14:30</time>
      </address>
      <p>
        <b>Ситуація на лінії зіткнення порівняно з попередньою добою суттєвих змін не зазнала. Російсько-окупаційні війська 15 разів обстріляли наші оборонні позиції, застосовуючи заборонені Мінськими домовленостями міномети калібру 82 мм, а також озброєння бойових машин піхоти, гранатомети різних систем, великокаліберні кулемети та стрілецьку зброю.</b>
      </p>
      <figure>
        <img src="http://media.slovoidilo.ua/media/infographics/10/98234/karta-ato-rnbo-2019-11-01-uk_origin.jpg"/>
      </figure>
      <p>Упродовж минулої доби одного військовослужбовця зі складу Об’єднаних сил було поранено, ще один наш захисник отримав бойове травмування. Наразі воїни перебувають у військових мобільних шпиталях.</p>
      <p>
        <b>Луганський напрямок</b>
      </p>
      <p>Тут відбулося 8 обстрілів.</p>
      <p>2 з них зафіксовані неподалік Луганського, де противник вів вогонь зі станкових протитанкових і автоматичних гранатометів, кулеметів великого калібру та стрілецької зброї.</p>
      <p>Поблизу Кримського після 23:00 ворог застосував міномети калібру 82 мм, автоматичні гранатомети та великокаліберні кулемети.</p>
      <p>Також 82-мм міномет окупанти у той самий час використали біля Новотошківського, випустивши по опорних пунктах підрозділів Об’єднаних сил на цій ділянці фронту 7 мін з боку населеного пункту Донецький.</p>
      <p>Позиції наших військ неподалік Південного були обстріляні з ручних протитанкових і автоматичних станкових гранатометів, великокаліберних кулеметів та стрілецької зброї, а біля Новолуганського – з автоматичних гранатометів та стрілецької зброї.</p>
      <p>В районах Світлодарська та Троїцького лунали відповідно ворожі автоматичні гранатомети та кулемети великого калібру. Обидва обстріли відбулися у другій половині дня і мали тривалість 15 хвилин.</p>
      <p>
        <b>Донецький напрямок</b>
      </p>
      <p>7 разів противник порушив режим тиші на цьому напрямку.</p>
      <p>Знову найбільшу активність російсько-окупаційні війська показали у районі Водяного, де у другій половині дня тричі відкривали вогонь з озброєння БМП, гранатометів різних систем, кулеметів та стрілецької зброї.</p>
      <p>Позиції підрозділів Об’єднаних сил поблизу Новогригорівки і Невельського були обстріляні зі станкових протитанкових гранатометів.</p>
      <p>Неподалік Кам’янки ворог застосував ручні протитанкові гранатомети та стрілецьку зброю.</p>
      <p>З великокаліберних кулеметів окупанти з боку Ужівки вели вогонь по військовослужбовцях Збройних Сил України, які виконують бойові завдання біля Лебединського.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739421"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T03:05:00+00:00"/>
    <meta property="og:title" content="ชุมพรหนาวแล้ว! 5เสือสะท้าน จ่อเด้งเซ่นปกครองจับผับ"/>
    <meta property="og:description" content="หนาวมาเยือน! บิ๊กตำรวจจ่อพิจารณาความผิด 5 เสือชุมพร ปมปล่อยผับดัง 2 แห่งถูกฝ่ายปกครองฯบุกจับ สร้างความเดือดร้อนให้ชาวเมืองกว่า 10 ปี "/>
  </head>
  <body>
    <article>
      <h1>ชุมพรหนาวแล้ว! 5เสือสะท้าน จ่อเด้งเซ่นปกครองจับผับ</h1>
      <address>
        <time datetime="2019-11-01T03:05:00+00:00">01 Nov 2019, 03:05</time>
      </address>
      <figure>
        <img src="https://www.dailynews.co.th/admin/upload/20191101/news_yoFZbzHxbR101014_533.jpg?v=20191101143"/>
      </figure>
      <p>
        <b>หนาวมาเยือน! บิ๊กตำรวจจ่อพิจารณาความผิด 5 เสือชุมพร ปมปล่อยผับดัง 2 แห่งถูกฝ่ายปกครองฯบุกจับ สร้างความเดือดร้อนให้ชาวเมืองกว่า 10 ปี </b>
      </p>
      <p>กรณีฝ่ายปกครองบุกจับผับชื่อดัง 2 ผับ ใจกลางเมืองชุมพร รวบเยาวชนได้มากร่วม 300 คนในคืนวันฮาโลวีนที่ผ่านมานั้น ความคืบหน้าเกี่ยวกับเรื่องร้อนของโรงพักชุมพร วันที่ 1 พ.ย. ผู้สื่อข่าวติดต่อสอบถามไปยังตำรวจชุมพรที่เกี่ยวข้องโดยเฉพาะในพื้นที่รับผิดชอบ ปรากฏว่าไม่มีใครปริปากหรือให้ข้อมูลความคืบหน้าแต่อย่างใด บอกเพียงว่าให้สอบถามไปยังผู้บังคับบัญชาระดับสูงเท่านั้น ในส่วนของคดีก็จะดำเนินการตามกฎหมายต่อไป<br/><br/>อย่างไรก็ตามกรณีดังล่าวสร้างความเดือดร้อนให้แก่ชาวบ้านในเมืองชุมพรมานานหลายปี ชาวบ้านแทบไม่ได้หลับไม่ได้นอน ที่ผ่านมามีข่าววัยรุ่นที่มาใช้บริการออกมาทำร้ายร่างกายจนถึงฆ่ากันตาย รวมถึงจัดแข่งรถจักรยานยนต์กันอย่างสนุกสนาน ในช่วงตี 3-4 หลังผับเลิก สร้างเสียงรบกวนส่งเสียงดังสนั่นเมือง ทำให้ชาวบ้านหลายรายต้องไปแจ้งความไว่ที่ สภ.เมืองชุมพร แต่เรื่องก็ยังเงียบไร้ความคืบหน้า ต่อมาชาวบ้านได้ไปร้องศูนย์ดำรงธรรมชุมพร กระทั่งรองผู้ว่าฯ ชุมพร ท่านหนึ่ง ได้ออกมาปรามว่า ให้เลิกทำผิดกฎหมายเสียที เนื่องจากชาวบ้านเดือดร้อนอย่างหนัก แต่เจ้าของผับดังกล่าวซึ่งเป็นผู้มีอิทธิพลในพื้นที่กลับนิ่งเฉย จึงนำมาสู่การปฏิบัติการดังกล่าว อย่างไรก็ตามล่าสุดมีรายงานว่า ผู้บังคับบัญชาระดับบิ๊กตำรวจในพื้นที่ทราบเรื่องแล้วขณะนี้กำลังพิจารณาความผิดนายตำรวจพื้นที่รับผิดชอบแล้ว.<br/> <br/><b>อ่านข่าวที่เกี่ยวข้อง...<br/></b> <br/><b><a href="https://www.dailynews.co.th/regional/739402">คืนหลอนปกครองเฮี้ยน จับ2ผับดังชุมพรเด็กใช้บริการอื้อ</a></b></p>
    </article>
  </body>
</html>
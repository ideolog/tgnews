<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739295"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T03:00:00+00:00"/>
    <meta property="og:title" content="ซอมบี้แลนด์ แก๊งซ่าส์ล่าล้างซอมบี้"/>
    <meta property="og:description" content="ดูหนังกับหมีสัปดาห์นี้รีวิว ภาพยนตร์แอ๊คชั่นปนสยอง ที่ต้องทำภาค 2 เพื่อฉลอง 'ฮาโลวีน 2019' ใน Zombieland Double Tap เรื่องราวการผจญภัยของ 4 นักล่าซอมบี้ ที่จะมาป่วนฮาน้ำตาไหล..."/>
  </head>
  <body>
    <article>
      <h1>ซอมบี้แลนด์ แก๊งซ่าส์ล่าล้างซอมบี้</h1>
      <address>
        <time datetime="2019-11-01T03:00:00+00:00">01 Nov 2019, 03:00</time>
      </address>
      <p>
        <b>ดูหนังกับหมีสัปดาห์นี้รีวิว ภาพยนตร์แอ๊คชั่นปนสยอง ที่ต้องทำภาค 2 เพื่อฉลอง "ฮาโลวีน 2019" ใน Zombieland Double Tap เรื่องราวการผจญภัยของ 4 นักล่าซอมบี้ ที่จะมาป่วนฮาน้ำตาไหล...</b>
      </p>
      <p>หลังจาก<b> "รูเบน เฟลชเชอร์" </b>ไปทำหนังแอนตี้ฮีโร่อย่าง Venom (2018) จนโด่งดังปังเปรี้ยง ก็ได้เวลาที่เขาจะหวนกลับมาสานต่อความฮาในแบบฉบับโหดดุดิบใน <b> Zombieland Double Tap (2019) </b>หรือ <b>ซอมบี้แลนด์ แก๊งซ่าส์ล่าล้างซอมบี้ </b>ภาคต่อจาก <b>Zombieland (2009) </b>ที่ใช้เวลาห่างกันถึง 10 ปี และในการกลับมาทำหนังแนวซอบบี้ครั้งนี้ คงจะไม่สนุกถ้าหากไม่ได้คนเขียนบทกัดจิกปล่อยมุกฮาน้ำตาไหลนั่นจึงทำให้ 2 คู่หู<b> "เรต รีส" </b>กับ <b>"พอล เวอร์นิก"</b> ที่เขียนบทให้ <b>Deadpool</b> ทั้ง 2 ภาค ลงมือเขียนร่วมกับ<b> "เดฟ คัลลาแฮม" </b>(ผู้เขียนบทหนังฮีโร่ Wonder Woman 1984 และ Shang-Chi and the Legend of the Ten Rings ) จนได้แนวเรื่องที่จิกกัดได้ทุกช่วง เรื่องราวของเหล่านักล่าซอมบี้จะเป็นอย่างไร สามารถติดตามกันได้ ในโรงภาพยนตร์เท่านั้นครับ </p>
      <figure>
        <img src="https://www.dailynews.co.th/admin/upload/20191031/news_oPMSTOBHTt131252_533.jpg?v=201911011011?v=7887"/>
      </figure>
      <figure>
        <img src="https://www.dailynews.co.th/admin/upload/20191031/news_NDvCJzwXBD131253_533.jpg?v=201911011011?v=5959"/>
      </figure>
      <p><mark><b> เรื่องย่อ Zombieland (ภาคแรก)</b></mark><br/>ชายหนุ่มผู้มีนามว่า<b> "โคลัมบัส" (รับบทโดย เจสซี ไอเซน เบิร์ก)</b> ออกดิ้นรนตามหาเมืองที่มีความปลอดภัยไร้การโจมตีจากฝูง<b> "ซอมบี้" </b>(ศพติดเชื้อไวรัสที่ไล่กินเนื้อและเครื่องในมนุษย์) ระหว่างที่เขาเดินเท้าบนถนนได้เจอกับ <b>"แทลลาแฮสซี" (รับบทโดย วูดดี้ ฮาร์เรลสัน) </b>มือปราบซอมบี้ที่ชื่นชอบขนมปัง<b> Twinkies </b>ไส้ครีมหวานละมุนเป็นชีวิตจิตใจ ซึ่งระหว่างที่พวกเขาออกเดินทางไปยังดินแดนทางทิศตะวันตก ก็ได้พบกับพี่น้องสุดแสบ <b>"วิชิต้า" (รับบทโดย เอมมา สโตน)</b> และ <b>"ลิตเทิลร็อก" (รับบทโดยอาบีเกล เบรสลิน)</b> ที่ปล้นเอารถและอาวุธของพวกเขาไปจนหมดถึง 2 รอบ โดยพี่น้องคู่นี้มีจุดหมายปลายทางยังสวนสนุกแห่งหนึ่งใน รัฐแคลิฟอร์เนีย แต่เพราะ <b>"โคลัมบัส"</b> พยายามพูดเจรจาให้ทุกคนเห็นว่ากำลังเดินทางไปในทิศทางเดียวกัน จึงควรช่วยกันมากกว่าเพราะทุกแห่งหน เต็มไปด้วย <b>"ซอมบี้"</b> สุดท้ายทั้งหมดได้ช่วยกันขับรถมาจนถึง<b> "ฮอลลีวูด"</b> รัฐแคลิฟอร์เนีย<br/><br/><b>"แทลลาแฮสซี" </b>ออกไอเดียพากลุ่มวัยรุ่นไปยังบ้านของ<b> "บิล เมอร์เรย์"</b> ดาราอาวุโสชื่อดัง เพราะเชื่อว่าเขาจะมีทุกอย่างที่พวกเขาต้องการ ไม่ว่าจะเป็นอาหาร น้ำดื่ม ยานพาหนะ และอาวุธ ระหว่างสำรวจบ้านปรากฏว่า <b>"บิล เมอร์เรย์" </b>เจ้าของบ้านได้แต่งหน้าเป็นซอมบี้ และเลียนแบบท่าทางของพวกมัน เพื่อหลอกให้กลุ่มวัยรุ่นกลัวหลบหนีออกจากบ้าน แต่เพราะ <b>"โคลัมบัส"</b> เป็นนักล่าซอมบี้ปืนไว เขาใช้ลูกซองยิงเข้าอกเจ้าของบ้านถึงแก่ชีวิต...กลายเป็นเรื่องเศร้าของกลุ่มวัยรุ่นที่พลาดฆ่าคนด้วยกันเอง...หลังจัดการเรื่องศพของดาราอาวุโส ชาวแก๊งก็เตรียมแยกย้ายกันไปทำตามความฝัน โดยเฉพาะพี่น้องสองสาวที่ไม่ฟังความจากใคร ยังคงมุ่งหน้าขับรถไปยังสวนสนุกที่เต็มไปด้วยซอมบี้ ตอนนั้น <b>"โคลัมบัส"</b> ตกหลุมรัก <b>"วิชิต้า" </b>เข้าแล้ว...เขาเลือกที่จะไม่ไปไหนทั้งนั้น แล้วยังขอร้องให้ <b>"แทลลาแฮสซี"</b> ระดมอาวุธไปถล่มเหล่าซอมบี้เพื่อช่วยชีวิตสองพี่น้องเอาไว้ด้วย แน่นอนว่าพวกเขาทำสำเร็จ ตอนนี้เหล่านักล่าซอมบี้ทั้ง 4 ตระหนักแล้วว่า การอยู่รวมกลุ่มกันเป็นครอบครัวจะทำให้พวกเขามีความสุข และปลอดภัยในดินแดนซอมบี้แลนด์.</p>
      <figure>
        <img src="https://www.dailynews.co.th/admin/upload/20191031/news_vFPTkyEnBo131253_533.jpg?v=201911011011?v=5574"/>
      </figure>
      <figure>
        <iframe src="https://www.youtube.com/embed/pgtPsctdC4M" width="640" height="360" data-service="Youtube" scrolling="no"/>
      </figure>
      <p><b>เรื่องย่อ Zombieland: Double Tap</b><br/>หลังจากเหล่ากลุ่มวัยรุ่นที่ไม่เคยรู้จักกันมาก่อนรวมตัวกันออกไล่ล่าซอมบี้ เพื่อหาดินแดนที่สงบสุขในภาคแรก กลับมาในภาค 2 พวกเขายังออกผญจภัยช่วยเหลือผู้คนไปเรื่อย ๆ นำมาซึ่งความฮาแบบสุด ๆ ด้วยภาระกิจล่าซอมบี้ที่ไม่ธรรมดา ภาคนี้เหล่าตัวละครเดิมไม่ว่าจะเป็น <mark><i>โคลัมบัส, แทลลาแฮสซี,วิชิต้า และลิตเทิลร็อก</i></mark> ยังอยู่กันครบ จะแปลกก็ตรงสาว<b> "ลิตเทิลร็อก"</b> เริ่มโตเป็นวัยรุ่นและอยากรู้จักความรัก นั่นจึงเป็นจุดเริ่มต้นที่ทำให้พี่ใหญ่อย่าง <b>"แทลลาแฮสซี" </b>ต้องหนักใจสุด ๆ ขณะที่<b> "วิชิต้า"</b> เกิดปัญหาเรื่องความรักกับ <b>"โคลัมบัส"</b> ขึ้นมาอีก เรื่องราววุ่น ๆ ปนฮา (น.+18) ของเหล่านักล่าซอมบี้จะเป็นเช่นไร ติดตามกันได้ในโรงภาพยนตร์เท่านั้นครับ.</p>
      <figure>
        <img src="https://www.dailynews.co.th/admin/upload/20191031/news_fwlhYnpFRw131254_533.jpg?v=201911011011?v=3146"/>
      </figure>
      <p><b>จุดเด่นของ Zombieland: Double Tap</b><br/>ด้วยบทบาทที่เต็มไปด้วยมุกจิกกัดสุดฮา พร้อมกับการสร้างจักวาลหนังซอมบี้ได้กว้างขึ้น ทำให้หนังชวนน่าติดตามมากกว่าภาคแรกแลดูมีจุดมุ่งหมายมากกว่า อีกทั้งการสร้างคาแรคเตอร์ตัวละคร ที่โตขึ้นหนุ่มขึ้น และสูงวัยขึ้นพร้อม ๆ กับความเก๋า ยิ่งทำให้คอหนังอยากติดตามดูต่อไปอีกเรียกว่าครบเครื่องทุกรสชาติก็ว่าได้ <br/><br/><b>จุดอ่อนของ  Zombieland: Double Tap</b><br/>เพราะความที่เป็นหนังซอมบี้ย่อมมีฉากเลือดและสยดสยอง โชว์การสังหารด้วยวิธีการต่าง ๆ จึงไม่เหมาะกับเด็ก ๆ แต่ถ้าหนู ๆ อยากจะชมก็ควรอยู่ในความดูแลของผู้ปกครองน่าจะดีที่สุด ขณะเดียวกันหนังมีความยาวเพียง 99 นาทีเท่านั้น บทหนังเหมือนเป็นเพียงตอนสั้น ๆ ไม่เน้นรายละเอียดของ CG เท่าที่ควร นอกจากนี้การยิงมุกบางอย่าง แม้จะดูชวนขันแต่คอหนังไทยอาจเข้าไม่ถึง เลยกลายเป็นตลกไม่เต็มที่นั่นเอง<br/><br/><b>3</b><b>/5<b> </b>กะโหลก สำหรับหนังซอมบี้แนวขำขันช่วงเทศกาลฮาโลวีน มุกตลกอาจแป๊กบ้าง แต่ก็ยังฮาอยู่ แถมหนังยังให้แง่คิดด้านชีวิตกับความรักอีกด้วย!!</b></p>
      <figure>
        <img src="https://www.dailynews.co.th/admin/upload/20191031/news_OGHZAFHoJd131253_533.jpg?v=201911011011?v=5850"/>
      </figure>
      <figure>
        <img src="https://www.dailynews.co.th/admin/upload/20191031/news_dtDbpSuPSJ131254_533.jpg?v=201911011011?v=4794"/>
      </figure>
      <p>ปิดท้ายกันด้วยคำถามประจำสัปดาห์ เพื่อหาผู้โชคดีรับบัตรชมภาพยนตร์ฟรี 5 ท่าน (คนละ 2 ที่นั่ง) ในเครือโรงภาพยนตร์ <b>"เอส เอฟ ซีเนม่า"</b><br/><br/><i>คำถามคือ คุณอยากไปชม Zombieland: Double Tap กับใครมากที่สุด เพราะอะไร </i><br/><br/>ร่วมสนุกตอบคำถามได้ที่ช่องแสดงความเห็นด้านล่างของคอลัมน์เว็บไซต์ <b>Dailynews</b> (ช่องแสดงความเห็นด่านล่าง) หรือเฟซบุ๊ก <b>ดูหนังกับหมี...คลิกที่นี่</b> ประกาศผลผู้โชคดีในวันที่ 4 พ.ย.62 (สำหรับผู้โชคดีจะต้องเข้ามายืนยันสิทธิ์ด้วยการอินบ๊อก ระบุแจ้งรับสิทธิ์ ในเพจเฟซบุ๊ก<b> Dailynews</b> หรือ <b>ดูหนังกับหมี </b>ก่อนเวลา 18.00 น. ของวันที่ 5 พ.ย. 62 (มิเช่นนั้นจะถือว่าสละสิทธิ์) ดูหนังกันให้สนุกนะครับผม ^^<br/><br/>.................................<br/><br/>คอลัมน์ : ดูหนังกับหมี<br/>โดย <mark>"แพนด้าอ้วน"</mark><br/><br/><b>ขอบคุณข้อมูลและภาพจาก เว็บไซต์เอสเอฟซีเนม่า ยูทูป และ Sony Pictures<br/></b><br/><br/><b><a href="https://www.sfcinemacity.com/">ร่วมสนับสนุนความสนุกในการชมภาพยนตร์โดย SF </a></b></p>
    </article>
  </body>
</html>
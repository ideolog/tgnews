<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/odesa/news/odesitki-vzyali-uchast-u-tizhni-profilaktiki-raku-grudey-636872.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T03:22:17+00:00"/>
    <meta property="og:title" content="Одеситки взяли участь у Тижні профілактики раку грудей"/>
    <meta property="og:description" content="Мешканок Одеси безкоштовно забезпечують мамографічною діагностикою за програмою «Здоров'я»"/>
  </head>
  <body>
    <article>
      <h1>Одеситки взяли участь у Тижні профілактики раку грудей</h1>
      <address>
        <time datetime="2019-11-01T03:22:17+00:00">01 Nov 2019, 03:22</time>
      </address>
      <h4>Мешканок Одеси безкоштовно забезпечують мамографічною діагностикою за програмою «Здоров'я»</h4>
      <p>Протягом минулого тижня, з 21 по 26 жовтня, у Центрах первинної медико-санітарної допомоги, пологових будинках та жіночих консультаціях Одеси проведена інформаційно-профілактична акція «Дні профілактики раку молочної залози».</p>
      <p>Акція організована департаментом охорони здоров'я Одеської міської ради та Одеським міським Центром здоров'я і приурочена до Всеукраїнського дня боротьби з раком молочної залози.</p>
      <p>У рамках акції сімейні лікарі та акушери-гінекологи інформували всіх пацієнток про заходи збереження здоров'я грудей, проводили клінічне обстеження молочних залоз, за необхідності направляли жінок на консультацію до мамолога і на мамографічне обстеження.</p>
      <p>Всього під час Днів профілактики раку молочної залози були обстежені 8063 жінки, з яких 1150 пацієнток направлені на мамологічне обстеження, з яких 372 жінки з виявленими захворюваннями молочної залози. Своєчасна діагностика сприяє успішному лікуванню пухлин молочної залози та передпухлинних станів.</p>
      <p>В Одесі на базі Клініко-діагностичного центру №6 на вул. Маршала Говорова, 26а працює Центр здоров'я грудної залози, оснащений сучасним мамографом. У рамках міської програми «Здоров'я» щорічно купується рентгенологічна плівка для мамографа, що забезпечує доступність онкоскринінгу для мешканок Одеси.</p>
      <p>Починаючи з 40-річного віку, кожна жінка повинна проходити скринінгову мамографію раз на два роки або частіше, якщо виявляється патологія молочної залози. Безкоштовне мамографічне обстеження в міському Центрі здоров'я грудної залози проводиться за попереднім записом за номером телефону реєстратури 797-28-88.</p>
      <related>
        <a href="https://glavcom.ua/country/criminal/pidozryuvanogo-u-derzhzradi-eksgolovu-moz-krimu-zvilnili-z-pid-domashnogo-areshtu-636844.html"/>
        <a href="https://glavcom.ua/odesa/news/v-odesi-vodiy-vantazhivki-namagavsya-proskochiti-pid-mostom-ale-ne-vrahuvav-visotu-foto-636692.html"/>
        <a href="https://glavcom.ua/kyiv/news/ogolosheno-pidozru-zhinci-yaka-vikinula-nemovlya-z-somogo-poverhu-636711.html"/>
      </related>
    </article>
  </body>
</html>
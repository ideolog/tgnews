<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/maturita-z-matematiky-bude-na-vyber-rozhodla-vlada-20191031.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T03:04:00+00:00"/>
    <meta property="og:title" content="Maturita z matematiky? Bude na výběr, rozhodla vláda, Svaz průmyslu nesouhlasí"/>
    <meta property="og:description" content="Koncem srpna Deník jako první informoval o rozhodnutí ministra školství Roberta Plagy (ANO) nezavádět povinnou maturitu z matematiky. Včera jeho závěr posvětila vláda, která novelu posílá do sněmovny se žádostí o urychlené projednání. Její spěch je logický. Gymnazisty a lyceisty by totiž podle platného zákona čekala maturita z matematiky už na jaře roku 2021. K závěrečné zkoušce se musejí přihlásit příští rok na podzim, ale už nyní si vybírají specializované semináře nebo platí různé přípravné kurzy či doučování."/>
  </head>
  <body>
    <article>
      <h1>Maturita z matematiky? Bude na výběr, rozhodla vláda, Svaz průmyslu nesouhlasí</h1>
      <address><time datetime="2019-11-01T03:04:00+00:00">01 Nov 2019, 03:04</time> by <a rel="author">Kateřina Perknerová</a></address>
      <p>Ministr Plaga je v poměrně komfortní situaci, protože zachování volby mezi matematikou a cizím jazykem podporují opozice i vlivné vzdělávací organizace, jako jsou SCIO a EDUin nebo Středoškolská unie. Jakkoli se například členovi školského výboru Martinu Baxovi (ODS) nelíbí vládní tlak na poslance, i on uznává, že jde o správný krok. „Ze svého plzeňského regionu vím, že rodiče se zdráhají dávat děti na odborné střední školy, protože se obávají povinné maturity z matematiky,“ řekl na sněmovním semináři.</p>
      <figure>
        <img src="https://g.denik.cz/17/01/matematika-fyzika-vypocet-vzorec-vedecke-badani-veda300516_hk_denik-150-3x2.jpg"/>
      </figure>
      <aside>
        <a href="https://www.denik.cz/z_domova/povinna-maturita-z-matematiky-vlada-je-proti-20191030.html">Povinná maturita z matematiky? Vláda je proti Přečíst článek ›</a>
      </aside>
      <figure>
        <img src="https://g.denik.cz/1/ba/0111-cen-maturity-matematika_denik-630.jpg"/>
      </figure>
      <p>Opačný pohled mají zástupci zaměstnavatelů, konkrétně Hospodářská komora a Svaz průmyslu a dopravy ČR. Podle nich je matematická gramotnost ověřená maturitou nezbytná, stejně jako zkouška z českého a cizího jazyka.</p>
      <p>Nejčastější výtka směřující na ministerstvo školství se týká změny postoje, která neprošla připomínkovým řízením, neopírala se o data a řídila se politickou objednávkou. „Už v roce 2016, kdy byla uzákoněna povinná maturita z matematiky, mi bylo jasné, že se neuskuteční. V roce 2021 jsou volby, takže matematika má smůlu,“ řekla šéfka Aso-ciace ředitelů gymnázií Renata Schejbalová.</p>
      <h3>Tvrdá data</h3>
      <p>Faktem však je, že ministr školství vycházel ze závěrů České školní inspekce a především dat z Centra pro zjišťování výsledků vzdělávání (Cermat). Tuto obsáhlou analýzu má Deník k dispozici. Je v ní detailně popsána struktura maturantů v časové řadě, jejich výběr maturitních předmětů a úspěšnost. Rozebrány jsou krajové odlišnosti, řádné a opravné termíny, výsledky podle typu škol i pohlaví.</p>
      <p>„Oproti roku 2012 je podíl volby matematiky v roce 2018 o 20,4 procenta nižší,“ píše Cermat. Zájem o matematickou maturitu nejméně klesá u gymnazistů, vybralo si ji 31 procent prvomaturantů, na oborech SOŠ si ji zvolilo jen 16 procent žáků, což je oproti roku 2013 pokles o polovinu. Celková neúspěšnost se sice nyní snížila na 15,8 procenta, ale ministerstvo to přičítá jednak menšímu počtu maturujících z matematiky, jednak prodloužení času na řešení úloh. U netechnických oborů na SOU ovšem neuspělo 60 procent žáků.</p>
      <figure>
        <img src="https://g.denik.cz/1/86/plaga-navrhne-vlade-zruseni-povinne-maturity-z-matematiky_denik-150-3x2.jpg"/>
      </figure>
      <aside>
        <a href="https://www.denik.cz/z_domova/povinna-maturita-z-matematiky-plaga-navrhne-vlade-jeji-zruseni-20191001.html">Povinná maturita z matematiky? Plaga navrhne vládě její zrušení Přečíst článek ›</a>
      </aside>
      <p>Nejdůležitějším argumentem je ale skutečnost, že středoškoláci si nevědí rady především se zadáními, jež mají běžné využití v praxi. „Velmi často jde o úlohy vyžadující kombinaci znalostí, jde o výpočet procent, trojčlenku, řešení soustavy rovnic, úpravy výrazů, příklady z planimetrie, stereometrie apod.,“ vypočítává mluvčí resortu školství Aneta Lednová. U nich je průměrná úspěšnost kolem 35 procent.</p>
    </article>
  </body>
</html>
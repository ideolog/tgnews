<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/columns/gennadiy_druzenko/ukrajina-vichno-vagitna-revolyucijeyu-636874.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T03:51:10+00:00"/>
    <meta property="og:title" content="Україна вічно вагітна революцією"/>
    <meta property="og:description" content="Головне ув'язатися в бій?"/>
  </head>
  <body>
    <article>
      <h1>Україна вічно вагітна революцією</h1>
      <address><time datetime="2019-11-01T03:51:10+00:00">01 Nov 2019, 03:51</time> by <a rel="author">Геннадій Друзенко</a></address>
      <h4>Головне ув'язатися в бій?</h4>
      <p>Україна вічно вагітна революцією. Вона не може ані абортувати її як Росія, ані народити як Польща. І тому кожне наше повстання завершується переворотом, а не революцією – зміною обличь, а не системи. Україну вчергове кладуть на зберігання. Втім плата за повстання щоразу зростає, розчарування стає прикрішим, а перейми - болючішими.</p>
      <p>Революція може тривати місяці, як в Ірані, роки, як в Америці, чи десятиліття, як у Франції. Але вона має розродитись чимось кардинально новим. Республікою після монархії, егалітаризмом після аристократії, світськістю після теократії, свободою після тоталітаризму, чи теслою після жигулів.</p>
      <p>Іноді революція перемагає, коли відправляє ancien régime на ешафот, як це було у Франції наприкінці XVIII чи в Росії – напочатку ХХ століття. Іноді сідає з ним за стіл перемовин, як трапилось у Польщі чи в Південній Африці – наприкінці 1980-х – на початку 90-х років. Але і коли кесерять, і коли народжують природним шляхом має з’явитись нове життя, а не новий одяг у породіллі.</p>
      <p>Коли я чую «Зелю геть!», коли я читаю, що хтось готовий піднімати в Україні чергове повстання, я запитую: заради чого? Друзі, у вас є план, як вирвати Україну з третього світу в перший, як перетворити її на землю свободи та можливостей, як зробити з неї «європейську Америку», як зі старого батьківського жигуля пересісти на модерну теслу, чи вам просто не подобається чинний президент?</p>
      <p>Якщо друге, перш ніж скидати гаранта, попіклуйтесь про альтернативу. Аби не стати дзеркальним відображенням Зеленського. Коли прийшовши до влади, ви раптом зрозумієте, що у вас ані візії, ані досвіду, ані команди. Що ви, як і він, за все добре проти всього поганого, а ваша головна відмінність лише в тому, що у вас інша інтерпретація «что такое хорошо и что такое плохо». Що навколо не вдячні та жертовні співгромадяни, а цинічні олігархи з телеканалами, армії проплачених ботів у соцмережах, зашугані держслужбовці та корумповані силовики, що західні партнери мріють повернутися до бізнесу з Росією as usual, обслуговування держборгу з’їдає третину бюджету, а вічно незадоволений український народ чекає від вас дива.</p>
      <p>Ви точно знаєте, як дати раду усім цим викликам? Ви маєте реалістичний план дій? Ви знаєте прізвища достойних кандидатів у міністри, депутати, на очільників ЗСУ, ГПУ, СБУ, на голів держадміністрацій та послів бодай у ключові країни?</p>
      <p>Якщо у вас немає відповіді на всі ці запитання, але ви все одно волаєте «Зелю геть!», вітаю – ви український Ленін. Бо само йому належить вислів, який Ілліч помилково приписав Наполеону: «Сначала надо ввязаться в серьезный бой, а там уже видно будет». (В.И. Ленин (Ульянов), «О нашей революции», 1923 рік.)</p>
      <p>У Лєніна революція вийшла. Врешті-решт більшовики перемогли на всіх фронтах і створили першу в світі «державу робочих і селян». Але ціна експерименту «вв’язатись у бій, а там видно буде» на час написання цитованої статті "вождя пролетаріату" перевалила за 10 мільйонів вбитими та померлими від хвороб плюс більше двох мільйонів емігрантів.</p>
      <p>Можливо, в Україні також трапиться чудо, і українські революціонери, ув’язавшись – за заповітом Ілліча – непідготовленими в серйозний бій, переможуть усіх ворогів та ціною неймовірних жертв та надзвичайних зусиль таки потрафлять збудувати справжню Українську соборну самостійну державу.</p>
      <p>От чи тільки готовий український народ заплатити за це за ленінським рахунком?</p>
      <footer>Думки авторів рубрики «Думки вголос» не завжди збігаються з позицією редакції «Главкома»</footer>
      <related>
        <a href="https://glavcom.ua/news/vilniy-rouming-ta-promisloviy-bezviz-u-mzs-nazvali-plani-spivpraci-z-jes-636866.html"/>
        <a href="https://glavcom.ua/world/observe/makron-v-intervyu-pravomu-vidannyu-zgadav-pro-nelegalni-ukrajinski-bandi-636863.html"/>
        <a href="https://glavcom.ua/news/u-jes-zayavili-shcho-rosiyski-gumkonvoji-na-donbasi-porushuyut-suverenitet-ukrajini-636862.html"/>
      </related>
    </article>
  </body>
</html>
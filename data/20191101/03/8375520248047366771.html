<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/u-zelenskogo-poyasnili-chomu-ne-publikuvatimut-stenogramu-rozmovi-z-trampom-636867.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T03:58:16+00:00"/>
    <meta property="og:title" content="У Зеленського пояснили, чому не публікуватимуть стенограму розмови з Трампом"/>
    <meta property="og:description" content="Офіс президента України відповів на запит нардепа щодо відкриття стенограми розмови Зеленського і Трампа"/>
  </head>
  <body>
    <article>
      <h1>У Зеленського пояснили, чому не публікуватимуть стенограму розмови з Трампом</h1>
      <address>
        <time datetime="2019-11-01T03:58:16+00:00">01 Nov 2019, 03:58</time>
      </address>
      <h4>Офіс президента України відповів на запит нардепа щодо відкриття стенограми розмови Зеленського і Трампа</h4>
      <p>Офіс президента України не буде публікувати свою стенограму розмови із президентом США Дональдом Трампом.</p>
      <p>Таку відповідь на запит народного депутата Олексія Гончаренка надав голова Офісу президента Андрій Богдан.</p>
      <p>«Прийшла відповідь з Офісу президента. Публікувати версію розмови Трампа з Зеленським не будуть бо «не передбачений порядок публікації», - написав Гончаренко ввечері 31 жовтня у <a href="https://www.facebook.com/photo.php?fbid=2653544098018144&amp;set=a.276214889084422&amp;type=3&amp;theater">Facebook.</a></p>
      <p>«А могли б опублікувати і закінчити всі розмови як в наших, так і в зарубіжних ЗМІ», — додав нардеп.</p>
      <figure>
        <img src="https://glavcom.ua/img/forall/users/79/7943/2_26.jpg"/>
      </figure>
      <p>Як відомо, 31 жовтня Палата представників Конгресу <a href="https://glavcom.ua/news/nizhnya-palata-kongresu-progolosuvala-za-poryadok-impichmentu-trampa-636798.html">США більшістю голосів проголосувала за визначення процедури імпічменту</a> президента країни Дональда Трампа. Прийнятий документ передбачає проведення публічних слухань у ході розслідування проти Трампа і оприлюднення стенограм із закритих засідань, а також визначає, які права мають президент США і противники імпічменту в Конгресі.</p>
      <p>Напередодні <a href="https://glavcom.ua/news/u-kongresi-ssha-predstavili-rezolyuciyu-pro-impichment-trampa-636294.html">члени Палати представників Конгресу від Демократичної партії США поширили текст резолюції</a>, яка санкціонує продовження розгляду з метою імпічменту президента Дональда Трампа.</p>
      <p>Нагадаємо, 29 жовтня директор з європейських справ у Раді нацбезпеки США <a href="https://glavcom.ua/news/golovniy-svidok-rozmovi-trampa-iz-zelenskim-vistupiv-u-kongresi--636226.html">Олександр Віндман надав свідчення в Конгресі у справі про імпічмент Трампа</a>. </p>
      <p>Повідомлялося, що Віндман став першою особою, яка надала свідчення у справі про імпічмент президента США і особисто була присутня при телефонній розмові між Трампом і Зеленським 25 липня.</p>
      <related>
        <a href="https://glavcom.ua/news/pid-ofisom-zelenskogo-rozpochalas-akciya-ni-kroku-nazad-636242.html"/>
        <a href="https://glavcom.ua/world/observe/tramp-vidreaguvav-na-zatverdzhennya-u-kongresi-rezolyuciji-pro-impichment-636833.html"/>
        <a href="https://glavcom.ua/news/ukrajinageyt-povireniy-u-spravah-ssha-teylor-mozhe-publichno-vistupiti-u-kongresi-636590.html"/>
      </related>
    </article>
  </body>
</html>
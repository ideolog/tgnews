<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/testet-superstor-rakettutskyter/71771648"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T03:45:05+00:00"/>
    <meta property="og:title" content="Testet «superstor» rakettutskyter"/>
    <meta property="og:description" content="Nord-Korea bekrefter torsdagens test."/>
  </head>
  <body>
    <article>
      <h1>Testet «superstor» rakettutskyter</h1>
      <h2>Nord-Korea bekrefter torsdagens test.</h2>
      <address><time datetime="2019-11-01T03:45:05+00:00">01 Nov 2019, 03:45</time> by <a rel="author">Lars Martin Gimse</a></address>
      <p>Torsdag morgen <a href="https://www.dagbladet.no/studio/nyhetsstudio/5?post=21065">skjøt Nord-Korea ut to prosjektiler i havet,</a> kunne forsvarsledelsen i Sør-Korea melde.</p>
      <p>Prosjektilene beveget seg 370 kilometer gjennom lufta før de landet i sjøen utenfor østkysten av Nord-Korea. Forsvarsledelsen i Sør-Korea beskrev våpnene som «kortdistanse-prosjektiler».</p>
      <p>Regjeringen i Japan mener det er snakk om ballistiske missiler med kort rekkevidde, ifølge nyhetsbyrået Kyodo.</p>
      <h3>Superstor</h3>
      <p>Natt til fredag sier Nord-Koreas offisielle nyhetsbyrå at landet har gjennomført en vellykket test av en «superstor» rakettutskyter. «Akademiet for forsvarsvitenskap i Nord-Korea gjennomført en vellykket testutskyting med en superstor rakettutskyter for torsdag ettermiddag», heter det i melding fra nyhetsbyrået KCNA, ifølge nyhetsbyrået <a href="https://en.yna.co.kr/view/AEN20191101000453325?section=nk/nk">Yonhap.</a></p>
      <p>
        <b>Rakettutskyteren som ble testet skal kunne skyte ut flere raketter på en gang, og testen skal ha bekreftet systemets «perfeksjon», ifølge nyhetsbyrået.</b>
      </p>
      <p>Våpenet skal med «superstyrke kunne fullstendig ødelegge» fienden og det utpekte området «med et overraskelsesangrep».</p>
      <p>Leder Kim Jong-un har uttrykt sin tilfredshet med utskytningen, men var ikke selv til stede da testen ble gjennomført.</p>
      <p>Torsdagens test var den 12. for året i Nord-Korea. Rakettutskyter som ble testet har også blitt testet to ganger tidligere: En gang i august og en gang i september.</p>
      <p>
        <b>Testen i september har blitt ansett for å være mislykket, da den ikke ble nevnt av det statlige nyhetsbyrået.</b>
      </p>
      <p>Den japanske statsministeren Shinzo Abe fordømmer utskytingen og sier Japan trenger å styrke sine systemer for varsling og overvåking.</p>
      <h3>«Ekstremt beklagelig»</h3>
      <p>Talsmann for den japanske regjeringen, Yoshihide Suga, sier testen bryter med FNs resolusjoner og er «ekstremt beklagelig».</p>
      <p>Også fra USA har det kommet reaksjoner.</p>
      <p>- Denne utskytningen og Nord-Koreas aggresjon understreker behovet for at Trump-administrasjonen igjen forplikter seg til å utøve maksimalt press mot Nord-Korea, sier den republikanske senatoren Cory Gardner,<a href="https://www.reuters.com/article/us-northkorea-missiles-launch-idUSKBN1XA2OC?utm_campaign=trueAnthem%3A+Trending+Content&amp;utm_content=5dbba8054c15b800014952d2&amp;utm_medium=trueAnthem&amp;utm_source=twitter"> ifølge Reuters.</a></p>
      <p>Nord-Korea har en rekke ganger tidligere testet ulike typer raketter som har landet i sjøen. I begynnelsen av oktober skal landet for første gang ha testet en ballistisk rakett som ble avfyrt under vann.</p>
      <p>
        <b>Noen dager etter denne våpentesten ble samtaler mellom Nord-Korea og USA avbrutt. Samtalene om Nord-Koreas atomvåpen foregikk i Sverige.</b>
      </p>
      <p>USAs president Donald Trump har imidlertid gjort det klart at han ikke er veldig bekymret for Nord-Koreas testing av kortdistanseraketter. Trump-regjeringen har reagert langt sterkere når Nord-Korea tidligere har testet interkontinentale raketter.</p>
      <h3>Strid om feriested</h3>
      <p>Den siste tiden har det vært stillstand i nedrustningssamtalene mellom Sør-Korea og Nord-Korea, noe Nord-Korea har uttrykt frustrasjon over.</p>
      <p>Kim Jong-un ga for rundt ei uke siden ordre om <a href="https://www.dagbladet.no/nyheter/kim-vil-rive-bygninger-med-ubehagelig-utseende/71741056">å rive samtlige hotell og bygninger</a> bygget av Nord-Korea ved et feriested ved Kumgangfjellet på Nord-Koreas østkyst.</p>
      <p>Feriestedet var opprinnelig et samarbeidsprosjekt mellom de to landene, og flere hundretusener sørkoreanere dro over grensa, riktignok under streng oppsyn, for å nyte late feriedager i det vakre fjellområdet.</p>
      <p>
        <b>I 2008 ble turistvirksomheten brått avviklet, da en kvinnelig turist ble skutt av en nordkoreansk vakt.</b>
      </p>
      <p>Sør-Korea sier de ønsker å gjenoppta turistvirksomheten ved Kumgangfjellet, men at internasjonale, økonomiske sanksjoner forhindrer dem i det.</p>
      <p>Det har irritert Nord-Korea såpass kraftig at de altså vil jevne bygningene bygget av Sør-Korea med jorda, bygninger som har kostet flere milliarder å bygge opp.</p>
      <p>Da Kim kom med ordren sa han også at bygningene hadde et «ubehagelig utseende».</p>
      <p>Sør-Korea ønsker å få i stand et møte med sine naboer i nord, men så langt har Nord-Korea bare ønsket å forhandle i skriftlig form.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739445"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T04:52:00+00:00"/>
    <meta property="og:title" content="&quot;ชวน&quot;สั่งเข้มยกเครื่องความปลอดภัยรัฐสภา"/>
    <meta property="og:description" content="“ชวน' สั่งเลขาสภายกเครื่องความปลอดภัยภายในอาคารรัฐสภา   ยันเครื่องตรวจระเบิดใช้ได้ไร้ปัญหา พร้อมเข้มงวดสติกเกอร์จอดรถปลอม ยินดีพบ”เต้” แต่ย้ำ ละเว้นกฎหมายไม่ได้"/>
  </head>
  <body>
    <article>
      <h1>"ชวน"สั่งเข้มยกเครื่องความปลอดภัยรัฐสภา</h1>
      <address>
        <time datetime="2019-11-01T04:52:00+00:00">01 Nov 2019, 04:52</time>
      </address>
      <p>
        <b>“ชวน" สั่งเลขาสภายกเครื่องความปลอดภัยภายในอาคารรัฐสภา   ยันเครื่องตรวจระเบิดใช้ได้ไร้ปัญหา พร้อมเข้มงวดสติกเกอร์จอดรถปลอม ยินดีพบ”เต้” แต่ย้ำ ละเว้นกฎหมายไม่ได้</b>
      </p>
      <p>เมื่อวันที่ 1 พ.ย. ที่รัฐสภา นายชวน หลีกภัย ประธานสภาผู้แทนราษฎร ให้สัมภาษณ์ ว่า วานนี้(31 ต.ค.) ตนได้หารือกับนายสรศักดิ์ เพียรเวช เลขาธิการสภาผู้แทนราษฎร และเจ้าหน้าที่ที่เกี่ยวข้องกับการดูแลรักษาความปลอดภัยบริเวณโดยรอบอาคารรัฐสภาถึงการดูแลรักษาความปลอดภัยบริเวณรัฐสภาอีกครั้ง และได้กำชับให้มีความเข้มงวดในการตรวจตราการเข้า – ออก บริเวณโดยรอบรัฐสภาโดยไม่ต้องเกรงใจว่าเป็นคนของใคร แม้จะจำหน้าได้ก็ตาม แต่ขอให้ปฏิบัติให้ถูกต้องตามระเบียบ ซึ่งยอมรับว่าคงไม่สามารถมีมาตรการดูแลได้เท่าทำเนียบรัฐบาล เนื่องจากเครื่องมือและเจ้าหน้าที่มีจำกัด รวมทั้งมีคนเข้าออกมากโดยเฉพาะในช่วงนี้ ซึ่งมีการพิจารณาร่างพ.ร.บ.งบประมาณรายจ่ายประจำปีงบประมาณ พ.ศ.2563 ในชั้นกรรมาธิการ แต่ก็ได้กำชับไปว่าให้ดูแล อย่างเคร่งครัด ขาดเหลืออะไรก็ขอให้แจ้งมา<br/><br/>“มีรายงานเรื่องการใช้ สติ๊กเกอร์ จอดรถปลอมหรือบัตรปลอม และมีการนำสติ๊กเกอร์จอดรถไปขาย ซึ่งเป็นผลจากอดีต จึงได้สั่งให้ยกเครื่องการทำบัตรและมีการตรวจสอบอย่างเข้มงวด หากพบบัตรปลอมอีก ต้องไม่ปล่อยไว้ แต่จะต้องดำเนินคดีตามกฎหมายด้วย และผมยืนยันว่าเครื่องตรวจวัตถุระเบิดของสภาฯยังใช้งานได้ดี ไม่มีปัญหา แต่ไม่ใช่เครื่องตรวจสารตั้งต้นวัตถุระเบิด แต่ไม่ควรเอาเรื่องเครื่องมือ และปริมาณคนมาเป็นข้ออ้างแต่จะต้องบริหารจัดการดูแลให้เกิดความเรียบร้อยให้ได้”ประธานสภาผู้แทนราษฎร กล่าว<br/><br/>นายชวน กล่าวถึงกรณีที่นายมงคลกิตติ์ สุขสินธารานนท์  ส.ส.บัญชีรายชื่อ หัวหน้าพรรคไทยศรีวิไลย์ จะขอเข้าพบว่า ขอยืนยันว่าพร้อมให้เข้าพบได้เสมอ แต่ตอนนี้ภารกิจยังไม่ตรงกัน และโดยส่วนตัวไม่ได้มีปัญหาอะไรกับนายมงคลกิตติ์ แต่กฎหมายต้องเป็นกฎหมาย คนไม่มีสิทธิไปยกเว้นกฎหมายให้กับผู้หนึ่งผู้ใด อย่างไรก็ตามทั้งหมดนี้จะต้องดูว่าเข้าข่ายความผิดหรือไม่ซึ่งเป็นเรื่องที่คณะกรรมการฝ่ายกฎหมายจะต้องเป็นผู้ดำเนินการ แต่ขณะนี้ยังไม่มีการรายงานกลับเข้ามา.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739434"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T04:12:00+00:00"/>
    <meta property="og:title" content="เก๋งพุ่งชนพังยับ2ผัวเมียดับ ยันจยย.ข้ามเลนมาเอง"/>
    <meta property="og:description" content="คนขับรถเก๋งมาสด้า 3 อ้างบึ่งมาตามปกติ แต่ จยย.ผัวเมีย ขี่ข้ามเลนมาเองจนเบรกไม่ทัน พุ่งชนยับทะลุกำแพงเซ่นชีวิตทั้งคู่"/>
  </head>
  <body>
    <article>
      <h1>เก๋งพุ่งชนพังยับ2ผัวเมียดับ ยันจยย.ข้ามเลนมาเอง</h1>
      <address>
        <time datetime="2019-11-01T04:12:00+00:00">01 Nov 2019, 04:12</time>
      </address>
      <p>
        <b>คนขับรถเก๋งมาสด้า 3 อ้างบึ่งมาตามปกติ แต่ จยย.ผัวเมีย ขี่ข้ามเลนมาเองจนเบรกไม่ทัน พุ่งชนยับทะลุกำแพงเซ่นชีวิตทั้งคู่</b>
      </p>
      <p>เมื่อวันที่ 1 พ.ย. ร.ต.ท.วงศษธร แผนเจริญ รอง สว.(สอบสวน)สน.คันนายาว รับแจ้งมีอุบัติเหตุภายในซอยคู้บอน 27 แขวงรามอินทรา เขตคันนายาว จึงรุดไปตรวจสอบพร้อมมูลนิธิป่อเต็กตึ๊ง ที่เกิดเหตุอยู่ลึกเข้ามาในซอยประมาณแยกที่ 3 เป็นถนนสวนเลน พบรถเก๋งมาสด้า 3 สีดำ ทะเบียน 4กข4114 กรุงเทพมหานคร สภาพพังยับเยิน ลักษณะชนทะลุกำแพงเข้าไปในบริเวณบ้านเลขที่ 30 ด้านหน้ารถพบ จยย.ฮอนด้า เวฟ สีขาวคาดดำ ทะเบียน 6กญ9856 กรุงเทพมหานคร สภาพพังยับเยินชิ้นส่วนกระจัดกระจาย ใกล้กันพบ 2 ศพคือ นายสมศักดิ์ พูนศรี สวมเสื้อวิน จยย. และศพผู้หญิงยังไม่ทราบชื่อ<br/><br/>สอบสวนพยานให้การว่า ผู้ตายทั้งสองเป็นสามีภรรยากัน พักอาศัยอยู่ที่บ้านเอื้ออาทรในซอยคู้บอน 27 ขณะเกิดเหตุไม่มีใครเห็นรู้แค่ว่า จยย.วิ่งมุ่งหน้าจะออกปากซอย ส่วนรถเก๋งวิ่งสวนเข้ามาจนมาจ๊ะเอ๋ตรงจุดเกิดเหตุที่เป็นทางโค้งพอดี กระทั่งเกิดเฉี่ยวชนกันอย่างจัง ก่อนที่รถเก๋งจะอัด จยย.จนทะลุกำแพงบ้านเข้าไป เป็นเหตุให้ฝ่าย จยย.ที่ขี่ซ้อนกันมาเสียชีวิตอย่างน่าสลดใจ</p>
      <figure>
        <img src="https://www.dailynews.co.th/admin/upload/20191101/news_QTyRqHrYBV111011_533.jpg?v=20191101134?v=8015"/>
      </figure>
      <p>ด้าน นายอัศวิน ยี่โถ อายุ 22 ปี คนขับรถเก๋ง กล่าวอ้างว่า ตนขับรถเข้ามาในซอยอยู่ในเลนตามปกติ จู่ๆจยย.ก็วิ่งสวนข้ามเลนมาหา ตอนนั้นเบรกรถไม่ทันแล้วทำให้พุ่งชนเข้าเต็มแรงดังกล่าว<br/><br/>อย่างไรก็ตามจากการตรวจสอบไม่พบปริมาณแอลกอฮอล์ในกระแสเลือดของ นายอัศวิน เจ้าหน้าที่จึงจะตรวจกล้องวงจรปิดดูเหตุการณ์อีกครั้ง เบื้องต้นแจ้งข้อหาไว้ก่อนในข้อหา "ขับรถโดยประมาทเป็นเหตุให้ผู้อื่นเสียชีวิต".</p>
      <figure>
        <img src="https://www.dailynews.co.th/admin/upload/20191101/news_eeWUcUXRqX111012_533.jpg?v=20191101134?v=1409"/>
      </figure>
      <p> </p>
    </article>
  </body>
</html>
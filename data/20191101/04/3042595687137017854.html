<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/konfrontert-med-kritikken/71770862"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T04:32:24+00:00"/>
    <meta property="og:title" content="Konfrontert med kritikken"/>
    <meta property="og:description" content="Nav varslet Arbeids- og sosialdepartementet om skandalen 30. august. Statsråd Anniken Hauglie (H), forteller til Dagbladet at politidistriktene ble bedt om å stanse sakene i midten av september. 17. september ble Erik Ringås Skjoldheim dømt."/>
  </head>
  <body>
    <article>
      <h1>Konfrontert med kritikken</h1>
      <h2>Nav varslet Arbeids- og sosialdepartementet om skandalen 30. august. Statsråd Anniken Hauglie (H), forteller til Dagbladet at politidistriktene ble bedt om å stanse sakene i midten av september. 17. september ble Erik Ringås Skjoldheim dømt.</h2>
      <address><time datetime="2019-11-01T04:32:24+00:00">01 Nov 2019, 04:32</time> by <a rel="author">Frode Andresen</a></address>
      <p>Arbeids- og sosialminister Anniken Hauglie (H) forteller til Dagbladet at politidistriktene ble varslet om Nav-skandalen i midten av september. Likevel ble Erik Ringås Skjoldheim dømt 17. september.</p>
      <p>- Jeg ble satt ut da jeg leste meg opp og ble klar over det. Dette er den siste saken, og den burde vært stoppet, <a href="https://www.dagbladet.no/nyheter/ingen-tvil-om-at-hun-burde-varslet-riksadvokaten/71769341">sa Skjoldheim til Dagbladet torsdag</a>.</p>
      <h3>Nav slo alarm</h3>
      <p>30. august ba Nav om et møte med departementet: De hadde oppdaget at de også hadde feiltolket regelverket for dem med lengre og hyppigere utenlandsopphold. De trodde også at dette kunne omfatte domfellelser.</p>
      <p>Mandag ble det kjent at minst 48 personer er blitt uriktig dømt for trygdesvindel. 36 av disse har blitt dømt til ubetinget fengsel. Torsdag ble det kjent at tre tingretter har funnet ti nye saker som kan knyttes til skandalen.</p>
      <p>
        <b>Men Hauglie varslet ikke riksadvokat Tor-Aksel Busch før 16. oktober – 48 dager etter at Nav slo alarm.</b>
      </p>
      <p>
        <i>- Hvorfor tok det så lang tid?</i>
      </p>
      <p>- I midten av september sendte Nav ut et brev til politidistriktene og ba dem om å stanse sakene fordi det var usikkerhet rundt rettsanvendelsen.</p>
      <p>- Det var dette som var det krevende punktet – da det ble stilt spørsmål om det virkelig var mulig at man kan ha brukt feil rettsanvendelse, med de alvorlige konsekvensene som det har hatt.</p>
      <h3>Jusprofessor kritisk</h3>
      <p>Torsdag uttalte professor Christoffer Conrad Eriksen ved institutt for offentlig rett ved Universitetet i Oslo til Dagbladet at «mye taler for at Hauglie burde ha varslet riksadvokaten om usikkerheten».</p>
      <p>
        <i>- Hvorfor varslet dere ikke riksadvokaten tidligere?</i>
      </p>
      <p>- Da politidistriktene ble varslet, ble sakene stanset. Også var det kontakt mellom Nav, riksadvokaten og politidistriktene noen uker etter det igjen, sier Hauglie og tilføyer:</p>
      <p>
        <b>- Da alarmen gikk, så gikk det relativt raskt, bedyrer hun.</b>
      </p>
      <p>Hauglie omtaler saken som utrolig krevende, og sier at hun tror at den har sider som vi ikke helt har sett ennå. De mange ubesvarte spørsmålene håper hun at kan bli besvart i en ekstern gransking som hun har varslet at vil bli igangsatt.</p>
      <h3>Erik ble dømt</h3>
      <p>Erik Ringås Skjoldheim ble dømt 17. september.</p>
      <p>
        <i>- Tror du at du kunne ha forhindret det?</i>
      </p>
      <p>- Jeg synes at det er helt forferdelig å tenke på at mennesker har blitt urettmessig dømt i det hele tatt. At domstolene i så mange år har dømt uskyldige mennesker, og at det er mennesker som mener seg feilbehandlet av Nav-systemet, svarer Hauglie og tilføyer:</p>
      <p>
        <b>- Det er en helt forferdelig situasjon for dem som er berørt. Og det er min oppgave å sørge for at dette blir løst på en best mulig måte for de involverte.</b>
      </p>
      <p>Videre er det viktig for Hauglie at de klarer å identifisere ofrene for skandalen. Hun forteller at Nav har satt ned en egen innsatsgruppe som skal behandle saker på nytt, at riksadvokaten har varslet gjenopptakelse for alle som er blitt uriktig dømt og at de vil igangsette en intern gransking.</p>
      <p>- Det er et omfattende arbeid, men det er helt avgjørende av vi får gjort det ganske raskt.</p>
    </article>
  </body>
</html>
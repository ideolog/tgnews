<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739444"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T04:50:00+00:00"/>
    <meta property="og:title" content="รวบยกทีมเมียสั่งตายแทงดับผัว ปมแค้นโดนตบตีด่าทอ"/>
    <meta property="og:description" content="โปลิศยโสธรใช้เวลา 3 วันตามรวบ 2 ฆาตกรกระหน่ำแทงโหดฆ่าหนุ่มใหญ่วัย 47 ที่แท้เมีย-น้องสาวเมียอยู่เบื้องหลัง จ้าง 5 พันไปทำร้ายสั่งสอน อ้างแค้นโดนตบตีด่าทอจนทนไม่ไหว"/>
  </head>
  <body>
    <article>
      <h1>รวบยกทีมเมียสั่งตายแทงดับผัว ปมแค้นโดนตบตีด่าทอ</h1>
      <address>
        <time datetime="2019-11-01T04:50:00+00:00">01 Nov 2019, 04:50</time>
      </address>
      <p>
        <b>โปลิศยโสธรใช้เวลา 3 วันตามรวบ 2 ฆาตกรกระหน่ำแทงโหดฆ่าหนุ่มใหญ่วัย 47 ที่แท้เมีย-น้องสาวเมียอยู่เบื้องหลัง จ้าง 5 พันไปทำร้ายสั่งสอน อ้างแค้นโดนตบตีด่าทอจนทนไม่ไหว</b>
      </p>
      <p>เมื่อวันที่ 1 พ.ย. ผู้สื่อข่าวรายงานว่า วานนี้ (31 ต.ค.) เวลา 15.00 น. พล.ต.ต.อิทธิพล นาคคำ ผบก.ภ.จว.ยโสธร เดินทางไปยัง อ.เลิงนกทา เพื่อติดตามความคืบหน้าคดีสะเทือนขวัญ คนร้ายก่อเหตุใช้ของมีคมฆ่า นายศักดิ์ชัย คำไมล์ อายุ 47 ปี เสียชีวิตจมกองเลือด มีบาดแผลบริเวณคอ หน้าอก และด้านหลัง นับ 10 แผล ภายในบ้านพักเลขที่ 153 บ้านคึมยาว หมู่ 7 ต.สร้างมิ่ง อ.เลิงนกทา จ.ยโสธร เหตุเกิดเมื่อวันที่ 27 ต.ค. เวลา 02.00 น. ที่ผ่านมา</p>
      <figure>
        <img src="https://www.dailynews.co.th/admin/upload/20191101/news_QJywgRoGtF120338_533.jpg?v=20191101143?v=4987"/>
      </figure>
      <p>พ.ต.อ.ฆนรพ รัตนใหม่ ผกก. สภ.เลิงนกทา กล่าวว่า ขณะนี้ทางตำรวจสามารถจับกุมผู้ลงมือก่อเหตุในครั้งนี้ทั้งหมด 4 ราย หลังนางพิสมัย ภรรยาผู้ตาย และ น.ส.มลฤดี น้องสาวภรรยาผู้ตาย ได้เข้าพบเจ้าหน้าที่และให้การกับพนักงานสอบสวน ยอมรับว่า เป็นผู้ติดต่อว่าจ้างนายวุฒิพงษ์ หรือปั๊ก ไปทำร้ายสั่งสอนผู้ตาย โดยให้ค่าจ้างเป็นเงิน 5,000 บาท จากนั้นเจ้าหน้าที่ตำรวจชุดสืบสวนได้ติดตามจับกุมตัวนายวุฒิพงษ์ ได้ที่กระท่อมบริเวณทุ่งนาด้านทิศเหนือบ้านดอนฮี ต.สวาท อ.เลิงนกทา จ.ยโสธร และได้สืบสวนทราบว่ามีผู้ร่วมก่อเหตุอีก 1 คน คือ นายจ่อย หรือพี ซึ่งเป็นน้องเขยของผู้ตาย เจ้าหน้าที่ตำรวจติดตามจับกุมได้ในเวลาต่อมา ส่วนมูลเหตุของการวางแผนฆ่าในครั้งนี้เกิดจากผู้ตายชอบเสพยาและดื่มสุราเป็นประจำทุกวัน และทุกครั้งที่เมาก็จะทะเลาะตบตีด่าทอผู้เป็นภรรยาเสมอ จึงโกรธความแค้นจึงวางแผนฆ่าดังกล่าว ก่อนควบคุมตัวทั้งหมดเพื่อดำเนินคดีในข้อหา “ใช้จ้าง วาน ฆ่าผู้อื่น” และส่งศาลเพื่อขอฝากขังต่อไป. </p>
    </article>
  </body>
</html>
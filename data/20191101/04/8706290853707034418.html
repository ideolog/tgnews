<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/681450/sygkrouomenoi-galaxies-ektoxeyoun-terastia-kroustika-kymata"/>
    <meta property="og:site_name" content="enikos.gr"/>
    <meta property="article:published_time" content="2019-11-01T04:30:00+00:00"/>
    <meta property="og:title" content="Συγκρουόμενοι γαλαξίες εκτοξεύουν τεράστια κρουστικά κύματα"/>
    <meta property="og:description" content="Έρευνα διεθνούς ομάδας αστρονόμων με τη συμβολή ερευνητή του ΙΤΕ Κρήτης..."/>
  </head>
  <body>
    <article>
      <h1>Συγκρουόμενοι γαλαξίες εκτοξεύουν τεράστια κρουστικά κύματα</h1>
      <address>
        <time datetime="2019-11-01T04:30:00+00:00">01 Nov 2019, 04:30</time>
      </address>
      <p>Ένα τεράστιο νεφέλωμα αποκαλύφθηκε γύρω από μία ακραία μορφή συγχωνευμένου<a href="http://www.enikos.gr/international/639101/istoriki-stigmi-i-nasa-dimosiefse-tin-proti-photografia-tis-mavri"> γαλαξία</a> (που δημιουργείται από τη βαρυτική αλληλεπίδραση <a href="http://www.enikos.gr/international/634452/ellines-epistimones-ekanan-tin-proti-metrisi-tou-magnitikou-pedio">δύο γαλαξιών</a>). Ο γαλαξίας που ονομάζεται Makani -σημαίνει «άνεμος» στη γλώσσα των κατοίκων της Χαβάης- σπρώχνει ένα μεγάλο μέρος του αερίου του στον περιγαλαξιακό χώρο.</p>
      <p>Αυτά αποκάλυψε έρευνα που διεξήχθη από μία διεθνή ομάδα αστρονόμων, η οποία δημοσιεύεται στο διεθνές επιστημονικό περιοδικό «Nature». Η ερευνητική ομάδα παρατήρησε τον άνεμο στην ιδιαίτερα λαμπερή άλω αερίου οξυγόνου σε τεράστιες αποστάσεις από τον γαλαξία.</p>
      <p>Το νεφέλωμα αποτελεί ένα από τα μεγαλύτερα του είδους που έχει ανακαλυφθεί μέχρι σήμερα, και μάλιστα παρατηρήθηκε να έχει διαφορετικές ταχύτητες σε διαφορετικές αποστάσεις, γεγονός που οφείλεται στο ότι ο γαλαξίας σχημάτιζε αστέρια με έντονο ρυθμό σε διαφορετικές χρονικές στιγμές. Αυτό τους έδωσε τη δυνατότητα να παρακολουθήσουν με λεπτομέρεια τη χρονική εξέλιξη της ενεργειακής κατάστασης του φαινομένου, το οποίο προσφέρει επίσης και μία ερμηνεία του πώς μέταλλα, δηλαδή, χημικά στοιχεία βαρύτερα από το υδρογόνο και το ήλιο, μπορεί να εκτοξεύονται σε μακρινές αποστάσεις σε περιοχές μεταξύ των γαλαξιών.</p>
      <figure>
        <img src="http://media.enikos.gr/data/photos/681450_33025596cf-a56103675f49231e.jpg"/>
      </figure>
      <p>«Αυτό που είναι επίσης αξιοσημείωτο είναι ότι ο αστρικός άνεμος από αστέρια στο τέλος της ζωής τους φαίνεται να είναι αρκετά ισχυρός, ώστε να προκαλέσει το φαινόμενο αυτό, χωρίς να είναι απαραίτητη η ύπαρξη μαύρης τρύπας, αν και είναι αναμενόμενο να υπάρχει μία στο κέντρο των συγχωνευμένων γαλαξιών, κυριολεκτικά κρυμμένη κάτω από μεγάλες ποσότητες σκόνης και αερίων», ανέφερε ο δρ. Paul Sell, ο οποίος συνέβαλε σε αυτήν την έρευνα ως ερευνητής στο Ινστιτούτο Αστροφυσικής του Ιδρύματος Τεχνολογίας και Έρευνας (ΙΤΕ), και εργάζεται σήμερα στο Πανεπιστήμιο της Florida.</p>
      <p>Παρά το γεγονός ότι ο συγκεκριμένος γαλαξίας ζυγίζει περίπου όσο και ο δικός μας, δεν παρατηρούμε μια παρόμοια ακραία κατάσταση, ούτε στον δικό μας γαλαξία ούτε σε κάποιον άλλο σχετικά κοντινό μας. Οι καταστροφικές συγκρούσεις ανάμεσα σε τόσο μεγάλης μάζας γαλαξίες είναι εξαιρετικά σπάνιες, ειδικά ανάμεσα σε αυτούς που περιέχουν μεγάλες ποσότητες ψυχρού αερίου από τις οποίες σχηματίζονται νέα αστέρια.</p>
      <figure>
        <img src="http://media.enikos.gr/data/photos/681450_fcc90171a0-b4a4322612c5c804.jpg"/>
      </figure>
      <p>Η διοχέτευση του ψυχρού αερίου βαθιά στο βαρυτικό πηγάδι των συγχωνευόμενων γαλαξιών οδηγεί στη δημιουργία ενός πολύ μεγάλου αριθμού νέων αστεριών, σε μικρό χρονικό διάστημα και σε περιορισμένο χώρο. Τα βαρύτερα από τα αστέρια που σχηματίζονται από αυτό το έντονο φαινόμενο αστρογένεσης πεθαίνουν γρήγορα, προκαλώντας στο τέλος της ζωής τους ισχυρούς ανέμους και κρουστικά κύματα που εκτοξεύουν το αέριο που τα περιβάλλει με υψηλές ταχύτητες έξω από το γαλαξία, στο βαθύ διάστημα.</p>
      <p>Αυτός είναι ένας μόνο γαλαξίας από το δείγμα που αυτή η διεθνής ομάδα ερευνητών μελετά. Η παρατήρηση του ιδιαίτερα ενδιαφέροντος αυτού φαινομένου συνεχίζεται, σε μερικά από τα πιο ισχυρά τηλεσκόπια στον κόσμο για να διαπιστωθεί η μοναδικότητά του.</p>
      <figure>
        <iframe src="https://player.vimeo.com/video/369269470" width="640" height="360" data-service="Vimeo" scrolling="no"/>
      </figure>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/680946/xekinoun-mesa-stin-evdomada-oi-psifofories-gia-tin-erevna-eis-var%0A%20%20%20%20%0A"/>
        <a href="http://www.enikos.gr/international/680211/pio-pithano-na-aisthanomaste-pono-tis-meres-me-ygrasia-kai-aera%0A%20%20%20%20%0A"/>
        <a href="http://www.enikos.gr/international/679483/erevna-gia-ti-sfagi-se-diadilosi-tou-iouniou-sto-soudan%0A%20%20%20%20%0A"/>
        <a href="http://www.enikos.gr/international/678500/simantiki-anakalypsi-se-moumies-4000-eton-vrikan-simadia-kardiaki%0A%20%20%20%20%0A"/>
        <a href="http://www.enikos.gr/international/678235/nea-erevna-pos-to-stres-stin-egkymosyni-borei-na-epireasei-to-fyl%0A%20%20%20%20%0A"/>
        <a href="http://www.enikos.gr/international/677401/ti-koino-echoun-oi-anthropoi-me-tis-salamandres%0A%20%20%20%20%0A"/>
        <a href="http://www.enikos.gr/international/675897/praxikopima-charaktirizei-tin-erevna-se-varos-tou-o-amerikanos-pr%0A%20%20%20%20%0A"/>
        <a href="http://www.enikos.gr/international/681403/xespa-i-mitera-tou-mikrou-ben-tha-eprepe-na-organono-to-parti-gen%0A%20%20%20%20%0A"/>
        <a href="http://www.enikos.gr/international/681397/to-kako-mati-ftaiei-kai-gia-tis-arrosties-se-poious-laous-pisteyo%0A%20%20%20%20%0A"/>
      </related>
    </article>
  </body>
</html>
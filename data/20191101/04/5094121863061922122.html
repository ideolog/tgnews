<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/cesko-zpiva-koledy-oblibena-akce-deniku-jiz-ma-sve-presne-datum-20191030.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T04:00:00+00:00"/>
    <meta property="og:title" content="Česko zpívá koledy! Jedinečná akce Deníku bude i letos, již má své datum"/>
    <meta property="og:description" content="Vezměte si kalendář nebo diář ve svém telefonu a raději hned si poznamenejte: Zpívání koled s Deníkem, středa 11. prosince od 18 hodin. Ano, tradiční akce, během níž se v jeden den a ve stejný čas rozezní tisíce hlasů na stovkách míst po celé zemi, se už blíží."/>
  </head>
  <body>
    <article>
      <h1>Česko zpívá koledy! Jedinečná akce Deníku bude i letos, již má své datum</h1>
      <address><time datetime="2019-11-01T04:00:00+00:00">01 Nov 2019, 04:00</time> by <a rel="author">Martin Pleva</a></address>
      <p>„Česko zpívá koledy je největší spontánní vánoční akce v naší republice. Letos se ve všech krajích naší země koná už podeváté. Pořádá ji Deník z vydavatelství Vltava Labe Media. Na náměstích, na návsích i na řadě jiných míst se opět sejdou tisíce lidí, aby si společně zazpívali koledy,“ říká Roman Gallo, ředitel redakcí Deníku.</p>
      <figure>
        <img src="https://g.denik.cz/63/ec/praha-cesko-zpiva-koledy-staromestske-namesti-12-prosinec-03_denik-150-3x2.jpg"/>
      </figure>
      <aside>
        <a href="https://www.denik.cz/z_domova/fotogalerie-cesko-zpivalo-koledy-po-cele-republice-se-sesly-tisice-lidi-20201024.html">OBRAZEM: Jedinečný zážitek. Podívejte se, jak Česko zpívalo koledy v roce 2018 Přečíst článek ›</a>
      </aside>
      <p>V loňském roce se koledy zpívaly na více než osmi stech místech v naší vlasti, ale i v několika městech v zahraničí. Připojili se například Češi žijící v Římě, Instanbulu, Mnichovu nebo v Madridu. Celkově si tak s Deníkem zazpívalo koledy ve stejný moment přes 130 tisíc lidí!</p>
      <figure>
        <img src="https://g.denik.cz/1/52/banner-koledy_denik-630.png"/>
      </figure>
      <p>„Celou zemí se ve stejný moment nesou všem velmi dobře známé vánoční písně Nesem vám noviny, Půjdem spolu do Betléma, Narodil se Kristus Pán. Zpívají se i další dvě koledy, které čtenáři vyberou v hlasování. Nechybí ani tradiční vánoční píseň Vánoce, Vánoce přicházejí. Ve vydání Deníku 11. prosince navíc čtenáři najdou i zpěvník, v němž jsou koledy otištěny,“ přibližuje Jitka Peroutková, manažerka marketingu v Deníku.</p>
      <h3>Přihlaste své město či obci</h3>
      <p>Akci podle jejích dalších slov tradičně podporuje Český rozhlas, na jehož vlnách můžete 11. prosince v 18.00 hodin koledy rovněž naladit a zazpívat si tak třeba u rádia, pokud zrovna nemůžete přijít na náměstí. A jestliže byste chtěli, aby se zpívalo přímo ve vašem městě nebo obci, můžete se přihlásit přes speciální <a href="https://www.ceskozpivakoledy.cz/">webové stránky</a>.</p>
      <p><b>Jak na to</b>, upřesňuje koordinátorka akce Vanda Topinková: „Pokud žijete v obci, nebo máte jen partu lidí, která se chce k akci připojit, tak nejjednodušší cesta je přes web <a href="https://www.ceskozpivakoledy.cz/">ceskozpivakoledy.cz</a>.</p>
      <p>Tam najdete nejenom mapu míst, která se v letošním roce ke zpívání přihlásila, ale také je zde formulář, s jehož pomocí se k nám můžete přidat a nové místo přihlásit.“</p>
      <p>Tak nezapomeňte – zpívání koled se blíží a přinese opět úžasnou předvánoční atmosféru do stovek míst v naší zemi.</p>
      <figure>
        <img src="https://g.denik.cz/1/0f/madrid-cesko-zpiva-koledy_denik-150-3x2.jpg"/>
      </figure>
      <aside>
        <a href="https://www.denik.cz/hudba/cesko-loni-zpivalo-koledy-i-v-zahranici-napriklad-v-madridu-20191024.html">Česko loni zpívalo koledy i v zahraničí. Například v Madridu Přečíst článek ›</a>
      </aside>
    </article>
  </body>
</html>
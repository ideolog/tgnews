<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/681458/fylakisi-12-minon-me-anastoli-ston-53chrono-pou-synelifthi-ep-aft"/>
    <meta property="og:site_name" content="enikos.gr"/>
    <meta property="article:published_time" content="2019-11-01T04:20:00+00:00"/>
    <meta property="og:title" content="Φυλάκιση 12 μηνών με αναστολή στον 53χρονο που συνελήφθη επ’ αυτοφώρω με ένα ημίγυμνο αγόρι στο αυτοκίνητό του"/>
    <meta property="og:description" content="Σε 12 μήνες φυλάκιση με τριετή αναστολή, καταδικάστηκε από το Αυτόφωρο Τριμελές Πλημμελειοδικείο 53χρονος..."/>
  </head>
  <body>
    <article>
      <h1>Φυλάκιση 12 μηνών με αναστολή στον 53χρονο που συνελήφθη επ’ αυτοφώρω με ένα ημίγυμνο αγόρι στο αυτοκίνητό του</h1>
      <address>
        <time datetime="2019-11-01T04:20:00+00:00">01 Nov 2019, 04:20</time>
      </address>
      <p>Σε 12 μήνες φυλάκιση με τριετή αναστολή, καταδικάστηκε από το Αυτόφωρο Τριμελές Πλημμελειοδικείο 53χρονος άνδρας που κρίθηκε ένοχος για <a href="http://www.enikos.gr/society/680922/cheiropedes-se-55chrono-sti-nea-ionia-synelifthi-ep-aftoforo-me-e">απόπειρα γενετήσιας πράξης έναντι αμοιβής με ανήλικο,</a> ο οποίος βρέθηκε ημίγυμνος στο αυτοκίνητο του δράστη.</p>
      <p>Ο 53χρονος συνελήφθη πριν από λίγες ημέρες σε παράδρομο της Εθνικής Οδού, στο ύψος της Μεταμόρφωσης, από αστυνομικούς της ομάδας ΔΙΑΣ που είδαν ότι στο παρκαρισμένο αυτοκίνητό του, το κάθισμα του συνοδηγού ήταν κατεβασμένο και βρισκόταν ένα ανήλικο αγόρι γυμνό από τη μέση και πάνω.</p>
      <p>Το δικαστήριο, αποδεχόμενο την εισαγγελική πρόταση, έκρινε ομόφωνα ένοχο τον 53χρονο, αρνούμενο την αναγνώριση του ελαφρυντικού του προτέρου σύννομου βίου που αιτήθηκε ο κατηγορούμενος.</p>
      <p>Ο 53χρονος φέρεται να είχε κλείσει ερωτικό ραντεβού έναντι χρημάτων με το 16χρονο θύμα μέσω ηλεκτρονικών μηνυμάτων που αντάλλαξαν. Στο δικαστήριο αναγνώστηκε η κατάθεση του παιδιού, σύμφωνα με το οποίο ο δράστης του έστελνε ερωτικά μηνύματα χωρίς να ρωτήσει την ηλικία του. Την επίμαχη ημέρα, σύμφωνα με τον 16χρονο, είχαν κανονίσει να πάνε για καφέ και εκεί ο 53χρονος θα του έδινε χρήματα. Το αγόρι υποστήριξε πως μπήκε στο αυτοκίνητο με τη θέλησή του και ότι ο δράστης του ζήτησε να βγάλει τη μπλούζα του. «Δεν ξέρω τι θα γινόταν αν δεν έρχονταν οι αστυνομικοί», είπε ο 16χρονος στην κατάθεσή του στο Τμήμα.</p>
      <p>Στη δικογραφία περιλαμβάνονται τα μηνύματα που είχαν ανταλλάξει δράστης και θύμα, τα οποία ήταν σεξουαλικού περιεχομένου. Φαίνεται, επίσης, ότι γινόταν μία διαπραγμάτευση μεταξύ τους, με αντικείμενο αν ο δράστης θα έδινε 5 ή 8 ευρώ στον ανήλικο.</p>
      <p>Στην απολογία του, ο 53χρονος αρνήθηκε την κατηγορία, αποδίδοντας σε χιούμορ τα σεξουαλικά μηνύματα. Είπε, επίσης, ότι είχαν συναντηθεί 2-3 φορές και μίλαγαν για το ποδόσφαιρο και ότι έδινε χρήματα στο παιδί γιατί τα είχε ανάγκη. Κατά τον κατηγορούμενο, το παιδί μόνο του έβγαλε τη μπλούζα του το επίμαχο βράδυ.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/681365/epiko-afise-to-aftokinito-sti-mesi-tou-dromou-kai-pige-gia-psonia%0A%20%20%20%20%0A"/>
        <a href="http://www.enikos.gr/society/681024/oi-protes-eikones-apo-to-chaidari-gazosan-andra-mesa-sto-aftokini%0A%20%20%20%20%0A"/>
        <a href="http://www.enikos.gr/society/680865/pyrpolisan-aftokinito-tou-diplomatikou-somatos-stin-kaisariani-em%0A%20%20%20%20%0A"/>
        <a href="http://www.enikos.gr/society/680717/trochaio-sok-sta-chania-aftokinito-apogeiothike-kai-paraligo-na-v%0A%20%20%20%20%0A"/>
        <a href="http://www.enikos.gr/society/680614/frikto-trochaio-sta-trikala-treno-paresyre-kai-dielyse-aftokinito%0A%20%20%20%20%0A"/>
        <a href="http://www.enikos.gr/society/680612/sfodri-sygkrousi-trenou-me-aftokinito-sta-trikala-tora%0A%20%20%20%20%0A"/>
        <a href="http://www.enikos.gr/society/680589/skafos-efyge-apo-ton-kotsadoro-aftokinitou-stin-attiki-odo-video%0A%20%20%20%20%0A"/>
        <a href="http://www.enikos.gr/society/680581/ekrixi-se-ypokatastima-trapezas-sta-megara-video%0A%20%20%20%20%0A"/>
        <a href="http://www.enikos.gr/society/680539/katapeltis-oi-empeirognomones-gia-tin-tragodia-sto-aigio-video%0A%20%20%20%20%0A"/>
      </related>
    </article>
  </body>
</html>
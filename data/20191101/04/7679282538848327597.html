<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-angela-merkel-live-updates-in-india-2826459.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T04:06:06+00:00"/>
    <meta property="og:title" content="दो दिवसीय भारत दौरे पर एंजेला मर्केल, राष्ट्रपति भवन में हुआ स्वागत"/>
    <meta property="og:description" content="जर्मनी की चांसलर एंजेला मर्केल के दो दिवसीय भारतीय यात्रा के पहले दिन राष्ट्रपति भवन में उनका रस्मी स्वागत किया गया। मर्केल गुरुवार को दिल्ली पहुंची हैं। इस यात्रा के दौरान वह प्रधानमंत्री नरेंद्र..."/>
  </head>
  <body>
    <article>
      <h1>दो दिवसीय भारत दौरे पर एंजेला मर्केल, राष्ट्रपति भवन में हुआ स्वागत</h1>
      <address><time datetime="2019-11-01T04:06:06+00:00">01 Nov 2019, 04:06</time> by <a rel="author">नई दिल्ली, एजेंसी</a></address>
      <p>जर्मनी की चांसलर एंजेला मर्केल के दो दिवसीय भारतीय यात्रा के पहले दिन राष्ट्रपति भवन में उनका रस्मी स्वागत किया गया। मर्केल गुरुवार को दिल्ली पहुंची हैं। इस यात्रा के दौरान वह प्रधानमंत्री नरेंद्र मोदी से कई द्विपक्षीय मुद्दों पर बात करेंगी और दोनों देशों के बीच करीब 20 समझौतों पर हस्ताक्षर होने की उम्मीद है।</p>
      <p>हवाईअड्डे पर मर्केल के स्वागत के लिए प्रधानमंत्री कार्यालय में राज्य मंत्री जितेंद्र सिंह पहुंचे। वह अपने दौरे पर कारोबार जगत के प्रतिनिधिमंडल से मुलाकात के अलावा भारतीय नेतृत्व से मिलेंगी। विदेश मंत्रालय के प्रवक्ता रवीश कुमार ने ट्वीट किया, 'हमारे संबंध की रणनीतिक संरचना को समृद्ध करते हुए। एंजेला मर्केल भारत दौरे की शुरुआत करते हुए दिल्ली पहुंचीं, इस दौरान वह प्रधानमंत्री नरेंद्र मोदी के साथ 5वें आईजीसी (अंतर सरकारी विमर्श) की सह अध्यक्षता करेंगी। यह एक साल में दोनों नेताओं के बीच पांचवीं बैठक होगी।' </p>
      <p>
        <b>पढ़ें LIVE UPDATES:</b>
      </p>
      <p><b>-</b>राष्ट्रपति भवन में मर्केल ने कहा कि मैं भारत में आकर बहुत खुश हूं। जर्मनी और भारत के बीच बहुत करीबी संबंध हैं। इस विशाल देश और इसकी विविधता के लिए हमारे मन में बहुत सम्मान है।</p>
      <p><b>-</b> शुक्रवार सुबह एंजेला मर्केल का राष्ट्रपति भवन में रस्मी स्वागत किया गया। </p>
      <p><b>-</b> मर्केल 5वें आईजीसी की प्रधानमंत्री के साथ सह-अध्यक्षता करेंगी जिसके बाद दोनों नेता प्रेस के लिए बयान जारी करेंगे। दोनों पक्षों के कई समझौतों पर हस्ताक्षर करने की उम्मीद है।</p>
      <p><b>-</b> वह शाम को राष्ट्रपति रामनाथ कोविंद से मुलाकात करेंगी और प्रधानमंत्री के साथ लोक कल्याण मार्ग स्थित उनके आवास पर भी बैठक करेंगी।<br/>    <br/><b>-</b> शनिवार को जर्मन नेता कारोबारी जगत के प्रतिनिधिमंडल से मिलेंगी और मानेसर, गुड़गांव में कॉन्टिनेंटल ऑटोमोटिव कम्पोनेंट्स इंडिया प्राइवेट लिमिटेड का दौरा करेंगी। जर्मनी लौटने से पहले, चांसलर द्वारका सेक्टर 21 मेट्रो स्टेशन भी जाएंगी।</p>
      <p><b>-</b> दौरे से पहले भारत में जर्मनी के दूत वाल्टर जे लिंडनर ने कहा था कि मोदी और मर्केल के रिश्ते बहुत अच्छे हैं और दोनों किसी भी मुद्दे पर बातचीत कर सकते हैं। वह दोनों के बीच कश्मीर मुद्दे पर चर्चा होने की संभावना को लेकर पूछे गए सवाल का जवाब दे रहे थे।</p>
    </article>
  </body>
</html>
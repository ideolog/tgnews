<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/jharkhand/story-militants-are-taking-shelter-in-ranchi-as-begin-laborers-2826465.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T04:25:53+00:00"/>
    <meta property="og:title" content="मजदूर बनकर रांची में शरण ले रहे हैं उग्रवादी"/>
    <meta property="og:description" content="रांची एक बार फिर से उग्रवादियों का सेफ जोन बन रहा है। इन दिनों रांची के शहरी क्षेत्रों को भी ठिकाना बनाया जा रहा। रांची के हटिया, तुपुदाना, धुर्वा, रातू और पंडरा का इलाका अपराधियों की शरणस्थली बन रहा..."/>
  </head>
  <body>
    <article>
      <h1>मजदूर बनकर रांची में शरण ले रहे हैं उग्रवादी</h1>
      <address><time datetime="2019-11-01T04:25:53+00:00">01 Nov 2019, 04:25</time> by <a rel="author">शाहिन अहमद, रांची।</a></address>
      <p>रांची एक बार फिर से उग्रवादियों का सेफ जोन बन रहा है। इन दिनों रांची के शहरी क्षेत्रों को भी ठिकाना बनाया जा रहा। रांची के हटिया, तुपुदाना, धुर्वा, रातू और पंडरा का इलाका अपराधियों की शरणस्थली बन रहा है। खूंटी, सिमडेगा, सरायकेला-खरसावां, चक्रधरपुर, लातेहार, पलामू, चतरा, लोहरदगा सहित अन्य जिलों से भागकर उग्रवादी रांची का रुख कर रहे हैं।</p>
      <p>मोस्टवांटेड उग्रवादी रांची में पहचान छिपाकर रह रहे हैं। कहीं मजदूर बनकर, कहीं नाम बदलकर। ऐसे में उग्रवादियों की पहचान स्थानीय स्तर पर नहीं हो पा रही। रांची में पिछले एक महीने के भीतर ही नौ उग्रवादी पकड़े गए हैं। इनमें दो, एक लाख के इनामी उग्रवादी हैं। अधिकतर उग्रवादी मजदूरों का वेश धारण कर रांची के शहरी क्षेत्रों में रह रहे हैं। हालांकि रांची पुलिस ने अलग-अलग इनपुट पर उग्रवादियों को दबोचा भी है। कार्रवाई भी हुई है।</p>
      <p><b>बिना सत्यापन के रखे जाते हैं किराएदार</b><br/>रांची की अलग-अलग जगहों पर बिना वेरीफिकेशन किराएदार रखे जा रहे हैं। इनमें कोई उग्रवादी निकल रहा, कोई अपराधी। रांची पुलिस ने सख्त हिदायत के साथ आदेश जारी किया है कि अपने किराएदार की पूरी जानकारी थाने को दी जाए। इसके लिए एक फॉरमेट भी जारी किया गया है, जबकि कोई फॉरमेट थाना को भरकर नहीं दिया जा रहा।</p>
      <p><b>तुपुदाना का इलाका है सर्वाधिक सेफ जोन</b><br/>धुर्वा-तुपुदाना का इलाका पीएलएफआइ उग्रवादियों का सेफ जोन रहा है। हुलहुंडू, बेरमाद, बालसिरिंग, चोरटोंग, गुटिय, कटहल टोली में उग्रवादी ठिकाना बनाते हैं।</p>
      <p><b>तुपुदाना से इन अपराधियों को पकड़ा गया</b><br/><b>21 अक्तूबर 2019</b>: तुपुदाना स्थित भारत सेवा आश्रम में खुद को अनाथ बताकर रह रहे माओवादी लालजीत गंझू को केरेडारी पुलिस ने गिरफ्तार किया था।<br/><b>14 सितंबर 2019</b>: तुपुदाना और टाटीसिलवे इलाके में छापेमारी कर भारी मात्रा में विस्फोटक बरामद किया गया।<br/><b>29 अगस्त 2019</b>: तुपुदाना पुलिस ने पुराना हुलहुंडू स्थित एक क्रशर के पास किराए के एक घर में मजदूर बनकर रह रहे उग्रवादी सदानंद सिंह मुंडा उर्फ सदाई मुंडा को पकड़ा गया था।<br/><b>7 अगस्त 2019</b>: तुपुदाना से एक लाख के इनामी एरिया कमांडर सहित तीन पीएलएफआइ उग्रवादियों को गिरफ्तार किया गया था।<br/><b>27 जुलाई 2019</b>: तुपुदाना ओपी क्षेत्र से लेवी लेने आए चार उग्रवादी प्रेम सिंह, सनातन होरो, समीर धनवार और सुरेश मुंडा को गिरफ्तार किया था।<br/><b>7 फरवरी 2019</b>: तुपुदाना पुलिस ने हजाम गांव के पास पीएलएफआइ के पूर्व एरिया कमांडर और अन्य अपराधियों को हथियार की खरीद-बिक्री करते हुए रांची पुलिस ने पकड़ा। इसके बाद कार्रवाई हुई।<br/><b>26 नवंबर 2018</b>: तुपुदाना पुलिस ने डुंडीगढ़ा से रात में भारी मात्रा में विस्फोटक बरामद किया था। वहीं एक आरोपी को गिरफ्तार किया गया था।</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739427"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T04:00:00+00:00"/>
    <meta property="og:title" content="รมว.พลังงาน ชูนโยบาย Energy for All"/>
    <meta property="og:description" content="รมว.พลังงาน มอบนโยบาย สนพ. ชูนโยบาย Energy for All เป็นกลไกขับเคลื่อนเศรษฐกิจฐานราก พร้อมแนะให้ใช้เทคโนโลยีมาช่วยตัดสินใจเชิงนโยบาย"/>
  </head>
  <body>
    <article>
      <h1>รมว.พลังงาน ชูนโยบาย Energy for All</h1>
      <address>
        <time datetime="2019-11-01T04:00:00+00:00">01 Nov 2019, 04:00</time>
      </address>
      <p>
        <b>รมว.พลังงาน มอบนโยบาย สนพ. ชูนโยบาย Energy for All เป็นกลไกขับเคลื่อนเศรษฐกิจฐานราก พร้อมแนะให้ใช้เทคโนโลยีมาช่วยตัดสินใจเชิงนโยบาย</b>
      </p>
      <p>นายสนธิรัตน์ สนธิจิรวงศ์ รัฐมนตรีว่าการกระทรวงพลังงาน เป็นประธานการประชุมเพื่อมอบนโยบายการดำเนินงานต่อผู้บริหารสำนักงานนโยบายและแผนพลังงาน (สนพ.) โดยมี นายวัฒนพงษ์ คุโรวาท ผู้อำนวยการ สนพ. พร้อมคณะผู้บริหาร ให้การต้อนรับ<br/><br/>ในการนี้ รัฐมนตรีว่าการกระทรวงพลังงาน ได้มอบนโยบายเร่งด่วน 5 ข้อ (Quick Policy) คือ 1. การปรับปรุงแผนพัฒนากำลังการผลิตไฟฟ้าของประเทศ (PDP2018) 2. การปรับปรุงแผนการจัดหาก๊าซธรรมชาติ (Gas Plan) 3. การทบทวนโครงสร้างราคาน้ำมันเชื้อเพลิงและก๊าซ LPG 4. การปรับกลไกเชื้อเพลิงชีวภาพ อาทิ เอทานอล และไบโอดีเซล และ 5. การปรับโครงสร้างราคา NGV</p>
      <figure>
        <img src="https://www.dailynews.co.th/admin/upload/20191101/news_POGzdQHIpn104557_533.jpg?v=201911020011?v=1818"/>
      </figure>
      <p>นายสนธิรัตน์ สนธิจิรวงศ์ รัฐมนตรีว่าการกระทรวงพลังงาน กล่าวว่า สนพ. เป็นองค์กรสำคัญในการมีส่วนร่วมพัฒนานโยบายและแผนพลังงานของประเทศ เปรียบเสมือนมันสมองของกระทรวงพลังงาน ในวันนี้ได้เตรียมแนวคิดเชิงนโยบายมาแลกเปลี่ยนกับ สนพ. ดังนี้<br/><br/>1. การพิจารณาเกณฑ์การจัดตั้งโรงไฟฟ้าชุมชน ซึ่งไม่เพียงแต่การมีโรงไฟฟ้าในชุมชนเท่านั้น แต่เป็นความสำเร็จของเศรษฐกิจฐานราก ชุมชนเข้มแข็ง สามารถบริหารจัดการเชื้อเพลิงขยะ ชีวมวล ลดการเผาไหม้เศษวัสดุทางการเกษตร สร้างรายได้ในพื้นที่ พึ่งพาตนเองได้ อาทิ โรงไฟฟ้าแม่แจ่ม จ.เชียงใหม่ หรือศูนย์พัฒนาเทคโนโลยีการเกษตรและพลังงานทางเลือก จ.กาญจนบุรี</p>
      <figure>
        <img src="https://www.dailynews.co.th/admin/upload/20191101/news_yaXkvKGwQf104556_533.jpg?v=201911020011?v=2955"/>
      </figure>
      <p>2. การพัฒนานโยบายเชื้อเพลิงชีวภาพ (Bio Fuel) น้ำมันไบโอดีเซล เอทานอล ให้คิดทั้งระบบ ครอบคลุมทั้งปัญหาราคา ปริมาณการผลิต และการแก้ไขปัญหาการลักลอบนำเข้า เพื่อส่งเสริมการสร้างรายได้ให้เกษตรกร เพิ่มราคาพืชผลการเกษตร อาทิ น้ำมันปาล์ม อ้อย มันสำปะหลัง และช่วยลดมลพิษทางอากาศ<br/><br/>3. การผลักดันให้ประเทศไทยเป็นศูนย์กลางด้านพลังงานในภูมิภาคอาเซียน โดยใช้ความได้เปรียบทางยุทธศาสตร์ของที่ตั้งของประเทศ การผลักดันเชิงนโยบายให้ประเทศไทยเป็นศูนย์กลางตตลาดไฟฟ้า ศูนย์กลาง LNG โดยสร้างกลไกทางการตลาด เป็นหลักการแข่งขันและพึ่งพาตนเองได้</p>
      <figure>
        <img src="https://www.dailynews.co.th/admin/upload/20191101/news_edDzYlquXw104557_533.jpg?v=201911020011?v=8178"/>
      </figure>
      <p>4. การเป็นศูนย์กลางสารสนเทศด้านข้อมูลพลังงาน ควรดำเนินการศึกษาและวิจัย ให้พร้อมรองรับพลังงานจากเทคโนโลยีใหม่ ๆ หรือทำให้ประชาชนเข้าถึงข้อมูลได้ ให้รับรู้ข้อมูลที่แท้จริง ลดความขัดแย้ง รวมทั้ง ให้สามารถนำข้อมูลมาประมวลผลในการตัดสินใจด้านนโยบายพลังงานต่าง ๆ ทั้งนี้ สนพ. ต้องดำรงอยู่หลักการและความทันสมัย ยืนหยัดตามหลักข้อมูลทางวิชาการ และปฏิบัติงานด้วยความโปร่งใส<br/> <br/>ขณะที่ นายวัฒนพงษ์ คุโรวาท ผอ.สนพ. เปิดเผยภายหลังการประชุมเพื่อมอบนโยบายการดำเนินงานฯ ว่า สนพ. เป็นองค์กรวางแผนสร้างสรรค์นโยบายพลังงานให้แก่ประเทศ จะนำแนวคิดและนโยบายที่รัฐมนตรีว่าการกระทรวงพลังงาน มอบหมายมาปรับใช้และเร่งดำเนินการนโยบายเร่งด่วน เพื่อเสนอกระทรวงพลังงานในลำดับต่อไป<br/> </p>
    </article>
  </body>
</html>
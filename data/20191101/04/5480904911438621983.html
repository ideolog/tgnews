<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/apple-rozjizdi-novou-streamovaci-sluzbu-apple-tv/1815823?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T04:53:00+00:00"/>
    <meta property="og:title" content="Apple rozjíždí novou streamovací službu Apple TV+"/>
    <meta property="og:description" content="Washington - Americká technologická společnost Apple dnes spouští novou streamovací službu Apple TV+, která má konkurovat mimo jiné online poskytovateli filmů Netflix nebo HBO GO. Firma uvedla, že službu rozjíždí s měsíčním rodinným předplatným 4,99 dolaru (114,20 Kč), v České republice činí 139 korun."/>
  </head>
  <body>
    <article>
      <h1>Apple rozjíždí novou streamovací službu Apple TV+</h1>
      <address><time datetime="2019-11-01T04:53:00+00:00">01 Nov 2019, 04:53</time> by <a rel="author" href="http://www.ctk.cz/" target="_blank">ČTK</a></address>
      <p>Washington - Americká technologická společnost Apple dnes spouští novou streamovací službu Apple TV+, která má konkurovat mimo jiné online poskytovateli filmů Netflix nebo HBO GO. Firma uvedla, že službu rozjíždí s měsíčním rodinným předplatným 4,99 dolaru (114,20 Kč), v České republice činí 139 korun.</p>
      <p>Apple je odhodlaný vsadit v Apple TV+ na vlastní tvorbu. Na úvod představuje seriál The Morning Show s Jennifer Anistonovou v hlavní roli a seriálové sci-fi drama See. Šéf společnosti Tim Cook v září slíbil, že každý, kdo si pořídí zařízení od Apple, včetně iPhonu, iPadu nebo počítačů, dostane roční předplatné zdarma.</p>
      <p>Podle informací firmy je Apple TV+ dostupná ve více než 100 zemích a oblastech. Pořady Apple Originals budou otitulkované nebo nadabované do téměř 40 jazyků a budou obsahovat skryté titulky nebo titulky pro neslyšící a nedoslýchavé. Seriály a filmy v Apple TV+ budou v osmi jazycích dostupné i se zvukovými popisy.</p>
      <p>Společnost uvádí, že v Apple TV+ lze streamovat původní pořady Apple Originals bez reklam a na vyžádání. Slibuje rovněž, že každý měsíc bude v Apple TV+ uvádět nový původní obsah.</p>
      <p>Předplatné zahrnuje přístup až pro šest členů rodiny v rámci Rodinného sdílení. Každý může sledovat vysílání na svém vlastním zařízení se svým osobním Apple ID. Není tedy nutné dělit se o jeden uživatelský účet a jedno heslo. Jedno předplatné umožňuje streamování až na šesti zařízeních najednou.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/739431"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T04:35:00+00:00"/>
    <meta property="og:title" content="ยูเนสโกประกาศ 'สุโขทัย' เป็นเมืองสร้างสรรค์โลก"/>
    <meta property="og:description" content="อพท. เผย ยูเนสโก ได้ประกาศผลเมืองสร้างสรรค์ หรือครีเอทีฟ ซิตี้ โดยจังหวัดสุโขทัย เข้าวินได้รับคัดเลือกสาขาหัตถกรรมและศิลปะพื้นบ้าน ติด 66 เมืองจากทั่วโลก"/>
  </head>
  <body>
    <article>
      <h1>ยูเนสโกประกาศ 'สุโขทัย' เป็นเมืองสร้างสรรค์โลก</h1>
      <address>
        <time datetime="2019-11-01T04:35:00+00:00">01 Nov 2019, 04:35</time>
      </address>
      <p>
        <b>อพท. เผย ยูเนสโก ได้ประกาศผลเมืองสร้างสรรค์ หรือครีเอทีฟ ซิตี้ โดยจังหวัดสุโขทัย เข้าวินได้รับคัดเลือกสาขาหัตถกรรมและศิลปะพื้นบ้าน ติด 66 เมืองจากทั่วโลก</b>
      </p>
      <p>นายทวีพงษ์ วิชัยดิษฐ ผู้อำนวยการองค์การบริหารการพัฒนาพื้นที่พิเศษเพื่อการท่องเที่ยวอย่างยั่งยืน (องค์การมหาชน) หรือ อพท. เปิดเผยว่า เมื่อวันที่ 30 ต.ค.ที่ผ่านมา องค์การการศึกษา วิทยาศาสตร์ และวัฒนธรรมแห่งสหประชาชาติ หรือ ยูเนสโก ได้ประกาศผลการคัดเลือกเครือข่ายเมืองสร้างสรรค์ (Creative Cities Network) ประจำปี 2562  โดยจังหวัดสุโขทัย ได้รับคัดเลือกเป็นเครือข่ายเมืองสร้างสรรค์ สาขาหัตถกรรมและศิลปะพื้นบ้าน (Crafts and Folk Art) เป็น 1 ใน 66 เมืองจากทั่วโลก ที่ได้รับการคัดเลือกในปีนี้ <br/><br/>ทั้งนี้ การส่งจังหวัดสุโขทัยเข้ารับการประกวด เป็นความร่วมมือระหว่าง อพท. จังหวัดสุโขทัย อบจ.สุโขทัย และเครือข่ายจังหวัดสุโขทัย ตั้งเป็นคณะกรรมการพัฒนาสุโขทัยเมืองสร้างสรรค์ และนำส่งให้แก่กระทรวงวัฒนธรรม เพื่อส่งเข้าประกวด</p>
      <figure>
        <img src="https://www.dailynews.co.th/admin/upload/20191101/news_blVYWPSNHN110107_533.jpg?v=20191101159?v=6650"/>
      </figure>
      <p>สำหรับความโดดเด่นของจังหวัดสุโขทัย มีความโดดเด่นเรื่องของวิถีชีวิต เป็นเมืองที่ผู้คนเติบโตมาพร้อมกับงานศิลปะ  อาทิ การทอผ้าตีนจก การทำเครื่องสังคโลก  ศิลปะปูนปั้น งานไม้ และงานลวดลายทองคำหรือทองสุโขทัย ซึ่งทุกอย่างล้วนมีความสวยงาม มีอัตลักษณ์  มีชื่อเสียงเป็นที่รู้จักชื่นชอบของนักท่องเที่ยวและผู้มาเยือน<br/><br/>“ประโยชน์ของการได้รับเป็นเครือข่ายเมืองสร้างสรรค์ จะช่วยให้สุโขทัยเป็นที่รู้จักมากขึ้น เป็นการยกระดับจังหวัดสุโขทัยให้มีชื่อเสียงระดับโลก ดึงดูดนักท่องเที่ยวจากต่างประเทศให้เดินทางมาเยือนเพิ่มมากขึ้น โดยเฉพาะจากเมืองที่เป็นเครือข่ายเมืองสร้างสรรค์จากทั่วโลก ซึ่งปัจจุบันเครือข่ายเมืองสร้างสรรค์ของยูเนสโกทั่วโลกมีทั้งหมด 246 เมือง”</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619161/%D8%A7%D9%86%D8%AA%D9%82%D8%A7%D8%AF-%D8%AA%D9%86%D8%AF-%D9%BE%DB%8C%D8%B4%DA%A9%D8%B3%D9%88%D8%AA-%D8%A7%D8%B3%D8%AA%D9%82%D9%84%D8%A7%D9%84-%D9%87%D9%85%DB%8C%D9%86-%DA%A9%D9%87-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%AA%D8%A7-%D8%AD%D8%A7%D9%84%D8%A7-%D8%AF%DB%8C%D9%88%D8%A7%D9%86%D9%87-%D9%86%D8%B4%D8%AF%D9%87-%D8%A7%D8%AA%D9%81%D8%A7%D9%82-%D9%85%D9%87%D9%85%DB%8C-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T04:11:00+00:00"/>
    <meta property="og:title" content="انتقاد تند پیشکسوت استقلال: همین که استراماچونی تا حالا دیوانه نشده اتفاق مهمی است!"/>
    <meta property="og:description" content="پیشکسوت تیم استقلال با انتقاد تند نسبت به برخی مسائل گفت: استراماچونی هرچه بگوید و هرچقدر گله کند حق دارد."/>
  </head>
  <body>
    <article>
      <h1>انتقاد تند پیشکسوت استقلال: همین که استراماچونی تا حالا دیوانه نشده اتفاق مهمی است!</h1>
      <address>
        <time datetime="2019-11-01T04:11:00+00:00">01 Nov 2019, 04:11</time>
      </address>
      <p>
        <i>پیشکسوت تیم استقلال با انتقاد تند نسبت به برخی مسائل گفت: استراماچونی هرچه بگوید و هرچقدر گله کند حق دارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>تیم فوتبال استقلال تهران در نهمین هفته از رقابتهای لیگ برتر در مصافی سخت در تبریز به مصاف تراکتور می‌رود و نتیجه این بازی در تعیین معادلات بالای جدول بسیار تاثیر گذار است.</p>
      <p>محمد نوری با اشاره به مشکلات این باشگاه اظهار داشت: همین که استراماچونی تا حالا در مواجهه با این مشکلات دیوانه نشده خیلی حرف است.</p>
      <figure>
        <img src="https://aftabnews.ir/files/fa/news/1398/8/10/353622_960.jpg"/>
      </figure>
      <p>وی اضافه کرد: روزی نیست که ما پشت سر بگذاریم و یک مشکل جدید و یک دردسر تازه برای استقلال ایجاد نشده باشد. حالا که هم هیچ چیز نیست، باید بارندگی تمرین این تیم را لغو کند. آن هم در آستانه دیدار سرنوشت ساز با تراکتور.</p>
      <p>عضو پیشین کمیته فنی آبی پوشان گفت: این کاملا واضح است که یک جلسه تمرین چقدر در آمادگی هر تیمی تاثیر دارد و از دست دادن این تمرین حتما پیامدهایی دارد. باید مشخص شود مسئول هماهنگی‌های لازم برای زمین تمرین کیست و فردی که باعث از دست رفتن یک جلسه تمرین شده باید پاسخگو باشد.</p>
      <p>نوری تصریح کرد: باید گفت درود به شرف استراماچونی که با این مشکلات ایستاده و بدون غر زدن کارش را می‌کند. اینجا یک روز برق ورزشگاه می‌رود، یک روز باران می‌آید و تمرین لغو می‌شود، یک روز می‌گویند تیم در آستانه کنار گذاشته شدن از آسیا قرار دارد و خلاصه هر روز یک مشکل جدید. استراماچونی تا به حال دوام آورده و کارش را می‌کند و من امیدوارم صبر او همچنان زیاد باشد.</p>
      <p>پیشکسوت آبی پوشان در خصوص دیدار با تراکتور بیان داشت: این بازی به خودی خود سخت بود چه رسد به الان که تیم ما یک جلسه تمرین را هم از دست داده است.</p>
      <p>وی افزود: تراکتور از نظر داشتن مهره‌های اسم و رسم دار نسبت به استقلال برتری دارد. اما استراماچونی تیمی کاملا تاکتیکی و یکدست ساخته و آبی پوشان به لحاظ تیمی سرآمد همه تیم‌های لیگ برتر از جمله تراکتور هستند.</p>
      <p>مدافع پیشین تیم استقلال در ادامه تاکید داشت: باید همه عوامل بازی و از جمله تیم میزبان کمک کنند تا این بازی دور از تنش و در فضایی سالم انجام شود و همه اتفاقات تاثیرگذار در زمین بازی رقم بخورد. اگر تنش از این بازی دور شود قطعا می‌توانیم شاهد یکی از بهترین و فنی ترین بازیهای نیم فصل باشیم. چون دو مربی خارجی خوب و کاربلد روی نیمکت دو تیم نشسته‌اند.</p>
    </article>
  </body>
</html>
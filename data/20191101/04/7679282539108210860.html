<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/health/story-more-than-80-percent-of-youth-in-india-are-malnourished-they-do-not-consume-green-vegetables-even-a-single-day-in-a-week-2826467.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T04:39:00+00:00"/>
    <meta property="og:title" content="भारत में 80 फीसदी से ज्यादा युवा कुपोषण का शिकार, हफ्ते में एक दिन भी नहीं खाते हरी सब्जियां"/>
    <meta property="og:description" content="यूनिसेफ की एक रिपोर्ट के मुताबिक, भारत में 80 फीसदी से ज्यादा किशोर और किशोरियां ऐसी हैं जिनके आहार में पोषक तत्वों की कमी है और 10 फीसदी से भी कम लड़के और लड़कियां रोजाना फल तथा अंडे खाते..."/>
  </head>
  <body>
    <article>
      <h1>भारत में 80 फीसदी से ज्यादा युवा कुपोषण का शिकार, हफ्ते में एक दिन भी नहीं खाते हरी सब्जियां</h1>
      <address><time datetime="2019-11-01T04:39:00+00:00">01 Nov 2019, 04:39</time> by <a rel="author">लाइव हिन्दुस्तान टीम,नई दिल्ली</a></address>
      <p>यूनिसेफ की एक रिपोर्ट के मुताबिक, भारत में 80 फीसदी से ज्यादा किशोर और किशोरियां ऐसी हैं जिनके आहार में पोषक तत्वों की कमी है और 10 फीसदी से भी कम लड़के और लड़कियां रोजाना फल तथा अंडे खाते हैं।</p>
      <p>किशोर और किशोरियों के आहार में आयरन, फोलेट, विटामिन ए, विटामिन बी12 और विटामिन डी जैसे पोषक तत्वों की कमी है। यूनिसेफ की रिपोर्ट ऐडोलेसन्ट, <br/><b>डाइट एंड न्यूट्रीशन: </b>ग्रोइंग वेल इन ए चेंजिंग वर्ल्ड, हाल में जारी की गई कॉम्प्रेहेंसिव नेशनल न्यूट्रीशन सर्वे (सीएनएनएस) की रिपोर्ट पर आधारित है। संयुक्त राष्ट्र ने 10 से 19 साल के बीच के शख्स को किशोर या किशोरी बताया है।</p>
      <p>यूनिसेफ की कार्यकारी निदेशक एच फोरे ने नीति आयोग में रिपोर्ट को जारी करते हुए कहा कि यूनिसेफ के दृष्टिकोण से हम किशोरों और किशोरियों के आहार, व्यवहार और सेवाओं में तीन प्रमुख हस्तक्षेपों का आग्रह करते हैं जो इस खराब पोषण के चक्र को तोड़ सकते हैं। रिपोर्ट के मुताबिक, भारत में लगभग सभी किशोर और किशोरियों के आहार में पोषक तत्वों की कमी है और यह सभी तरह के कुपोषण का मुख्य कारक है।</p>
      <p><b>25 फीसदी हफ्ते में एक बार भी हरी सब्जियों नहीं खाते-</b><br/>रिपोर्ट कहती है कि 25 प्रतिशत से अधिक किशोर और किशोरियां सप्ताह में एक बार भी हरी पत्तेदार सब्जियों का सेवन नहीं करते हैं। रिपोर्ट के मुताबिक, दूध के उत्पादों का सेवन प्रतिदिन 50 प्रतिशत किशोर और किशोरियां करती हैं। </p>
      <p><b>आय बढ़ने पर जंक फूड पर खर्च हो रहा ज्यादा पैसा-</b><br/>इसमें कहा गया है कि आय बढ़ने से खाने पर ज्यादा पैसा खर्च किया जाने लगा है जिसमें तला हुआ, जंक फूड, मिठाइयां ज्यादा खाई जाती हैं। आज भारत के हर हिस्से में 10 से 19 साल के किशोर या किशोरी को मधुमेह और दिल की बीमारी का खतरा है।  लड़कों की तुलना में अधिक लड़कियों का कद छोटा है। 18 प्रतिशत लड़कों की तुलना में एनीमिया (रक्त की कमी) 40 प्रतिशत किशोरियों को प्रभावित करता है।  </p>
    </article>
  </body>
</html>
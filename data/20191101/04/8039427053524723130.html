<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=943182"/>
    <meta property="og:site_name" content="Andhrajyothy"/>
    <meta property="article:published_time" content="2019-11-01T04:22:40+00:00"/>
    <meta property="og:title" content="ఆస్తులు పోతాయేమోనని అమ్మనే చంపేసింది!"/>
    <meta property="og:description" content="Ph: 88865 47666 ప్రవేశం ఉచితం ADVT"/>
  </head>
  <body>
    <article>
      <h1>ఆస్తులు పోతాయేమోనని అమ్మనే చంపేసింది!</h1>
      <address>
        <time datetime="2019-11-01T04:22:40+00:00">01 Nov 2019, 04:22</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com</aside>
      <p><a href="http://www.annapurnamarriages.com/">Ph: 88865 47666<br/>ప్రవేశం ఉచితం</a> ADVT</p>
      <p><b>గుంటూరు, అక్టోబరు 31: </b>తనకు దక్కాల్సిన ఆస్తులను, భూములను తల్లి ఎవరికైనా పెట్టేస్తుందేమోనని.. ప్రాణాలు తీసింది! పోలీసుల కథనం ప్రకారం...గుంటూరులోని నగరంపాలెంకు చెందిన ఆలపాటి లక్ష్మి, రమేశ్‌ దంపతులకు కుమారుడు హేమంత్‌ కృష్ణ, కుమార్తె భార్గవి ఉన్నారు. 12 ఏళ్ల క్రితం భార్గవికి అచ్చంపేట మండలం పుట్లగూడెంకు చెందిన రామాంజనేయులతో వివాహం జరిగింది. వారికి పెళ్లి అయిన తొమ్మిది నెలలకే భార్గవి సోదరుడు హేమంత్‌ కృష్ణ ప్రేమ విఫలమైందనే కారణంతో పురుగు మందు తాగి ఆత్మహత్య చేసుకున్నాడు. ఏడాది క్రితమే భార్గవి తండ్రి రమేశ్‌ కూడా చనిపోయాడు. అప్పటి నుంచి ఆమె తల్లి లక్ష్మి ఒక్కతే అద్దె ఇంటిలో ఉంటూ కూరగాయల వ్యాపారం చేస్తుంది. అయితే, స్థానికంగా ఉండే కన్నా కిషోర్‌ అనే వ్యక్తితో ఆమెకు వివాహేతర సంబంధం ఉంది.తాడేపల్లి సమీపంలోని కుంచనపల్లి వద్ద ఒకటిన్నర సెంట్ల స్థలం, అమరావతి పరిధిలోని తమ్మవరంలో 17 సెంట్ల పొలం లక్ష్మి పేరిట ఉన్నాయి. ఆ ఆస్తిని తన తల్లి.. కిషోర్‌కు రాస్తుందేమోనని భార్గవి అనుమానించింది. భర్త రామాంజనేయులు, ఆయన బాబాయి వెంకట శివరామ్‌తో కలిసి తల్లిని హత్య చేయాలని పథకం వేసింది. అక్టోబరు 10న శివరామ్‌తో కలిసి గుంటూరులోని తల్లి వద్దకు వెళ్లింది. మద్యం అలవాటు ఉన్న లక్ష్మి.. ఆ సమయంలో తాగి మత్తులో ఉంది. ఇదే అదనుగా ఇరువురూ కలిసి లక్ష్మి గొంతు నులిమి చంపేశారు. ఆమె మెడలోని ఉన్న బంగారపు గొలుసు, సెల్‌ఫోన్‌, బీరువాలోని రూ. 39వేల నగదు తీసుకొని ఏమీ ఎరగనట్లు వెనక్కి వచ్చేశారు. లక్ష్మి మృతదేహాన్ని మరునాడు ఆమె దగ్గర పనికి వచ్చే పనిమనిషి గమనించింది. ఈ విషయం భార్గవికి ఫోన్‌ చేసి చెప్పారు. ఏమీ తెలియనట్టు వచ్చిన భార్గవి.. తన తల్లి అనారోగ్యంతో మృతి చెందినట్టు బంధువులను నమ్మించింది. లక్ష్మి ఒంటిపై బంగారు గొలుసు కనిపించకపోవడంతో ఆమె బావ గోవింద్‌కు అనుమానం వచ్చి పోలీసులకు ఫిర్యాదు చేశారు. నగరంపాలెం పోలీసులు తమదైన శైలితో ప్రశ్నించడంతో భార్గవి, శివరామ్‌ నేరం అంగీకరించారు. వారితోపాటు రామాంజనేయులనూ అరెస్టు చేశారు. శివరామ్‌తో భార్గవికి వివాహేతర సంబంధం ఉన్నదని చెబుతున్నారు.</p>
    </article>
  </body>
</html>
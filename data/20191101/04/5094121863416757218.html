<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/rodily-prazak-v-praze-spise-vyjimka-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T04:55:00+00:00"/>
    <meta property="og:title" content="Rodilý Pražák? V Praze spíše výjimka"/>
    <meta property="og:description" content="Diskuse o tom, zda v Praze žije více rodáků, nebo přistěhovalců jsou konečně vyřešeny. Zhruba polovina z více než 1,3 milionu lidí, kteří českou metropoli obývají, má rodiště jinde. Vyplývá to z údajů, které v publikaci Ženy a muži v hlavním městě Praze 2018 zveřejnil Český statistický úřad (ČSÚ)."/>
  </head>
  <body>
    <article>
      <h1>Rodilý Pražák? V Praze spíše výjimka</h1>
      <address><time datetime="2019-11-01T04:55:00+00:00">01 Nov 2019, 04:55</time> by <a rel="author">Pavel Cechl</a></address>
      <figure>
        <img src="https://g.denik.cz/1/e3/0111-cen-muzi-a-zeny-web_denik-630.jpg"/>
      </figure>
      <p>Z dat, která statistici uveřejnili, se ale dají odvodit i další zajímavé věci. Například to, že v podstatě kontinuálně – s výjimečnými ročními odchylkami opačným směrem – rostou rozdíly mezi výdělky mužů a žen, a to v neprospěch hezčí poloviny lidstva.</p>
      <h3>Evropský problém - platy žen a mužů</h3>
      <p>Zatímco v roce 2011 takzvaný gender pay gap, neboli průměrný rozdíl mezi příjmy mužů a žen dosahoval  v soukromých firmách 14,7 procenta, loni to bylo již 17,8 procenta. Ve státním a veřejném sektoru se během toho samého období zvýšil ze 14,2 na 16,3 procenta.  „V obou sférách, podnikatelské i nepodnikatelské, jsou největší rozdíly mezi ohodnocením práce mužů a žen ve věku 40 až 49 let,“ konstatují statistici.</p>
      <figure>
        <img src="https://g.denik.cz/63/33/trick-or-treat-15_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/halloweenske-koledovani-na-vinohradech-a-zizkove-kostymy-sladkosti-a-charita-20191031.html">Halloweenské koledování na Vinohradech a Žižkově: kostýmy, sladkosti a charita Přečíst článek ›</a>
      </aside>
      <p>Podle statistiků je rozdíl daný například nižší odpracovanou dobou kvůli rodičovské dovolené a nižším podílem žen na vyšších pozicích.</p>
      <p>Nejedná se samozřejmě pouze o pražský problém. Ženy berou méně v České republice, ale i v celé Evropě. V hlavním městě Česka je však průměrný rozdíl vyšší než v celé Evropské unii. „Ženy v EU vydělávají  v průměru o 16 procent méně než muži. V roce 2018 činil rozdíl 16,2 procenta,“ říká Christian Wigand z tiskového oddělení Evropské komise.</p>
      <h3>Ženy se dožívají vyššího věku</h3>
      <p>Na druhou stranu v řadě dalších parametrů jsou na tom Pražačky lépe než mužští obyvatelé hlavního města. Například v tom, jakého věku se mohou dožít.</p>
      <p>Muži z hlavního města se totiž mohou dožít v průměru 78,3 roku, u žen je to téměř  o pět let více. „V mezikrajském srovnání je naděje dožití při narození u mužů  v Praze nejvyšší ze všech krajů,“ konstatuje Český statistický úřad. Ženy jsou při srovnání krajů mezi prvními třemi.</p>
      <figure>
        <img src="https://g.denik.cz/113/e1/2422354-praha-olsanske-hrbitovy-dusicky-pamatka-zesnulych-pieta-hrbitov-vzpominka_denik-150-3x2.jpg"/>
      </figure>
      <aside>
        <a href="https://prazsky.denik.cz/z-regionu/v-metropoli-vyjde-pronajem-hrobu-ctyrikrat-draz-nez-je-prumer-ceska-20191030.html">V metropoli vyjde pronájem hrobu čtyřikrát dráž, než je průměr Česka Přečíst článek ›</a>
      </aside>
      <p>S přibývajícím věkem se samozřejmě naděje dožití zvyšuje. Pro každý věk se totiž vypočítává pro celou populaci se všemi nemocemi a riziky. Pětašedesátiletá žena z Prahy tak má šanci, že bude žít v průměru ještě přes dvacet let, stejně starý muž pak více než sedmnáct roků.</p>
      <h3>Bez problémů</h3>
      <p>Ukazatel naděje dožití však neříká nic o kvalitě života, který člověk prožije. Proto statistici používají další ukazatel udávající průměrný počet let života, který osoba prožije ve zdraví, tedy bez zdravotního omezení. Ten se u pětašedesátníků pohybuje v délce 8,4 roku, u stejně starých žen pak 8,9 roku.</p>
      <p>Delší život se projevuje  v mnoha aspektech života, například sňatcích. Za posledních deset let se průměrný věk ženichů a nevěst stojících poprvé před oltářem zvýšil zhruba o 1,5 roku.  U těch prvních už je daleko za třicítkou.</p>
      <figure>
        <img src="https://g.denik.cz/63/f4/m3-orez_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/chodnicek-smrti-u-magistraly-se-rozsiri-pocet-jizdnich-pruhu-se-nezmeni-20191030.html">„Chodníček smrti“ u magistrály se rozšíří, počet jízdních pruhů se nezmění Přečíst článek ›</a>
      </aside>
      <p>Časnější úmrtnost mužů je tak zřejmě důvodem, proč je v současnosti v Praze průměrný věk žen vyšší. Také se o své zdraví více starají. alespoň podle návštěvnosti ambulantních lékařů, kam chodí téměř dvakrát častěji než jejich protějšky. Podobně to se zastoupením obou pohlaví vypadá i v ordinacích fyzioterapeutů.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/739429"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T04:06:00+00:00"/>
    <meta property="og:title" content="ชากาแถลงแล้วอ้างถึงจุดเดือด"/>
    <meta property="og:description" content="'ชากา' อ้างถึงโดนด่าทั้งในและนอกสนามทำทะลักจุกเดือดจนแสดงออกไม่เหมาะสม หวังช่วยกันเดินหน้าต่อ"/>
  </head>
  <body>
    <article>
      <h1>ชากาแถลงแล้วอ้างถึงจุดเดือด</h1>
      <address>
        <time datetime="2019-11-01T04:06:00+00:00">01 Nov 2019, 04:06</time>
      </address>
      <p>
        <b>"ชากา" อ้างถึงโดนด่าทั้งในและนอกสนามทำทะลักจุกเดือดจนแสดงออกไม่เหมาะสม หวังช่วยกันเดินหน้าต่อ</b>
      </p>
      <p>กรานิต ชากา มิดฟิลด์ชาวสวิสของ "ปืนใหญ่" อาร์เซนอล แถลงผ่านทวิตเตอร์ส่วนตัวเป็นครั้งแรก นับแต่เกิดเหตุเจอแฟนบอลถล่มด่าอย่างหนักหน่วง ในเกมที่เปิดบ้านเสมอ คริสตัล พาเลซ 2-2 เมื่อสุดสัปดาห์ที่ผ่านมา อ้างว่าตนถึงจุดเดือดหลังจากที่โดนวิจารณ์อย่างหนักมาตลอด โดยเฉพาะคำขู่ฆ่าลามไปถึงครอบครัวและลูกสาว<br/><br/>แมตช์ดังกล่าว ชากา เดินออกมาอย่างเชื่องช้าทั้งที่ทีมกำลังต้องการประตู แฟนๆ จึงโห่เสียงดัง และนอกจากยกมือทำเหมือนไม่ใส่ใจแล้ว ชากา ยังใช้มือป้องหู สบถคำหยาบ ก่อนถอดเสื้อเดินหายเข้าไปในอุโมงค์ไม่กลับไปนั่งที่ม้านั่ง <br/><br/>“หลังจากได้ใช้เวลาทบทวนสิ่งที่เกิดขึ้นในบ่ายวันอาทิตย์ ผมอยากอธิบายต่อพวกคุณมากกว่าตอบกลับไปในทันที สิ่งที่เกิดขึ้นรอบๆ เกี่ยวกับการเปลี่ยนตัวส่งผลต่อผมลึกซึ้ง ผมรักสโมสรนี้และทุ่มเท 100% ในและนอกสนาม ความรู้สึกที่แฟนบอลไม่เข้าใจผม และใช้ถ้อยคำว่าร้ายทั้งในสนามและโซเชียล ตลอดสัปดาห์และหลายเดือนที่ผ่านมา ทำให้ผมเจ็บปวดอย่างมาก" <br/><br/>"พวกเขาพูดกันเช่นว่า จะหักขานาย, ฆ่าเมียนาย, ขอให้ลูกแกเป็นมะเร็ง มันผสมด้วยกัน ทำให้ผมถึงจุดเดือดเมื่อถึงตอนถูกปฏิเสธในสนาม ผมปล่อยให้ตัวเองควบคุมอารมณ์ไม่ได้ แสดงออกไปอย่างไม่เคารพแฟนบอลที่สนับสนุนทีม สนับสนุนสโมสร และผมด้วยพลังงานในแง่บวก ผมไม่ได้ตั้งใจและเสียใจที่ทำให้คนคิดเช่นนั้น ผมปรารถนาจะกลับไปอยู่ในจุดเราเคารพกันและกันอีกครั้ง กลับไปจำว่าทำไมเราถึงรักเกมนี้ตั้งแต่แรก เรามาก้าวไปข้างหน้าด้วยกันเถอะ”</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/odesa/news/odesa-predstavila-krashchi-praktiki-na-marafoni-inklyuzivnoji-hudozhnoji-osviti-636883.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T04:53:29+00:00"/>
    <meta property="og:title" content="Одеса представила кращі практики на марафоні інклюзивної художньої освіти"/>
    <meta property="og:description" content="Всеукраїнський педагогічний марафон розвитку інклюзивної початкової мистецької освіти продовжив роботу в Одесі"/>
  </head>
  <body>
    <article>
      <h1>Одеса представила кращі практики на марафоні інклюзивної художньої освіти</h1>
      <address>
        <time datetime="2019-11-01T04:53:29+00:00">01 Nov 2019, 04:53</time>
      </address>
      <h4>Всеукраїнський педагогічний марафон розвитку інклюзивної початкової мистецької освіти продовжив роботу в Одесі</h4>
      <p>В Одеському інклюзивно-ресурсному центрі № 1 розпочав роботу Всеукраїнський педагогічний марафон розвитку інклюзивної початкової мистецької освіти «ARTS FOR HEARTS: Одеса-Харків-Львів-2019». Захід проходить за підтримки департаменту культури та туризму Одеської міськради.</p>
      <p>31 жовтня, педагогічний марафон продовжив роботу в Центральній міській бібліотеці ім. І. Франка, де були представлені кращі практики Одеси.</p>
      <p>Учасниками марафону стали 40 педагогів шкіл естетичного виховання з різних куточків України.</p>
      <p>Директорка департаменту культури та туризму Одеської міськради Тетяна Маркова, вітаючи учасників марафону і педагогів шкіл естетичного виховання, запропонувала проводити такі зустрічі щорічно.</p>
      <p>«Дуже важливо, що ми мали можливість спілкуватися, обмінюватися досвідом, бачити, що зроблено в інших містах України та впроваджувати у свою роботу. Педагоги Одеси домоглися значних результатів в інклюзивному навчанні. Займаючись творчістю з нашими викладачами, діти з особливими потребами реалізують свої таланти. Ми пишаємося нашими переможцями різних конкурсів, де вони показують свою майстерність. У відкритому доступі для них - спеціальні майданчики естетичного виховання. Ми відкрили в місті 3D об'єкти одеських пам'яток, які забезпечені шрифтом Брайля. У бюджеті держави закладені кошти для відвідування дітьми міст України. У нас же створені умови для людей з особливими потребами, розроблені спеціальні екскурсії, культурологічні маршрути для інвалідів-візочників. І ми з радістю поділимося досвідом роботи і візьмемо до уваги напрацювання колег інших міст», - зазначила Тетяна Маркова.</p>
      <slideshow>
        <figure>
          <img src="https://glavcom.ua/img/gallery/6368/83/666548_big.jpg"/>
          <figcaption>Одеса представила кращі практики на марафоні інклюзивної художньої освіти</figcaption>
        </figure>
        <figure>
          <img src="https://glavcom.ua/img/gallery/6368/83/666549_big.jpg"/>
          <figcaption>Одеса представила кращі практики на марафоні інклюзивної художньої освіти</figcaption>
        </figure>
        <figure>
          <img src="https://glavcom.ua/img/gallery/6368/83/666550_big.jpg"/>
          <figcaption>Одеса представила кращі практики на марафоні інклюзивної художньої освіти</figcaption>
        </figure>
        <figure>
          <img src="https://glavcom.ua/img/gallery/6368/83/666551_big.jpg"/>
          <figcaption>Одеса представила кращі практики на марафоні інклюзивної художньої освіти</figcaption>
        </figure>
      </slideshow>
      <p>Під час зустрічі директорка Централізованої бібліотечної системи для дорослих Наталя Кликова представила виставку, присвячену інклюзивному розвитку.</p>
      <p>Про роботу з дітьми одеських інтернатів розповіла директорка Дитячої музичної школи № 8 Неля Фомицька, зазначивши, що найкраще діти розкриваються в колективі. І педагоги школи мають великий досвід у навчанні таких вихованців мистецтва. Юні таланти виступають на фестивалі «Фонтанська весна», на який Неля Фомицька запросила учасників педагогічного марафону.</p>
      <p>Викладачі шкіл естетичного виховання Одеси поділилися своїми напрацюваннями в художньому вихованні дітей. А учні шкіл показали свою майстерність, представивши музичні виступи.</p>
      <related>
        <a href="https://glavcom.ua/odesa/news/odesitki-vzyali-uchast-u-tizhni-profilaktiki-raku-grudey-636872.html"/>
        <a href="https://glavcom.ua/odesa/news/v-odesi-vodiy-vantazhivki-namagavsya-proskochiti-pid-mostom-ale-ne-vrahuvav-visotu-foto-636692.html"/>
        <a href="https://glavcom.ua/news/milovanov-rozkriv-ochi-ukrajincyam-de-nayvishcha-zarplata-636630.html"/>
      </related>
    </article>
  </body>
</html>
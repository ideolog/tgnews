<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739437"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T04:18:00+00:00"/>
    <meta property="og:title" content="คึกคักทะลุเป้า'ปั่นปันรัก พักเมืองรอง'สนามสุดท้าย"/>
    <meta property="og:description" content="สนามสุดท้าย ปี 62 “ปั่นปันรัก พักเมืองรอง”ในเมืองลับแล เกินเป้าหมายกว่า 600 คน พร้อมแจกรางวัล 1 แสนบาท ให้นักปั่นขึ้นกล้อง ที่ขยันร่วมปั่นมากที่สุดครบ 8 จังหวัด"/>
  </head>
  <body>
    <article>
      <h1>คึกคักทะลุเป้า'ปั่นปันรัก พักเมืองรอง'สนามสุดท้าย</h1>
      <address>
        <time datetime="2019-11-01T04:18:00+00:00">01 Nov 2019, 04:18</time>
      </address>
      <p>
        <b>สนามสุดท้าย ปี 62 “ปั่นปันรัก พักเมืองรอง”ในเมืองลับแล เกินเป้าหมายกว่า 600 คน พร้อมแจกรางวัล 1 แสนบาท ให้นักปั่นขึ้นกล้อง ที่ขยันร่วมปั่นมากที่สุดครบ 8 จังหวัด</b>
      </p>
      <p>เมื่อวันก่อน บริเวณลานหน้า อนุสาวรีย์เจ้าพระยาพิชัยดาบหัก จ.อุตรดิตถ์ สมาคมผู้สื่อข่าวไทย-จีน ร่วมกับ ชมรมสื่อสร้างสรรค์เพื่อการท่องเที่ยว ได้จัดกิจกรรมโครงการ “ปั่นปันรัก พักเมืองรอง” ซึ่งเป็นสนามท้ายสุดของปี 2562 ที่ จ.อุตรดิตถ์ ภายใต้ความร่วมมือสโมสรโรตารี่อุตรดิตถ์ บริษัท ฮาฮาริช จำกัด และได้รับเกียรติจาก นายธาตรี บุญมาก นายอำเภอเมืองอุตรดิตถ์, น.ส.ชุรีภรณ์ คัมภีร์ ซีอีโอบริษัทฮาฮาริชฯ ,คุณนงนุช  อิ่มอุระ  นายกสโมสรโรตารี่ อุตรดิตถ์ ,นายอนุดิษฐ์ นิติสุวรรณกุล ผช.ผจก.ฝ่ายปฏิบัติการ ภาค 1 บมจ.วิริยะประกันภัย และ นายพูลผล แพทอง ประธานชมรมสื่อสร้างสรรค์เพื่อการท่องเที่ยว ร่วมเปิดงานและตีธงปล่อยตัวนักปั่นในสนามที่ 8 อุตรดิตถ์  ครั้งนี้มีประชาชนเข้าร่วมกิจกรรมกว่า 600 คน บรรยากาศเต็มไปด้วยความสนุกสนานคึกคัก</p>
      <figure>
        <img src="https://www.dailynews.co.th/admin/upload/20191101/news_YjwwqYEClj113226_533.jpg?v=201911011112?v=1118"/>
      </figure>
      <figure>
        <img src="https://www.dailynews.co.th/admin/upload/20191101/news_zfrAUfhofw113224_533.jpg?v=201911011112?v=9335"/>
      </figure>
      <p>หลังการปล่อยขบวนจาก สนามกีฬาพระยาพิชัยดาบหัก นักปั่นได้มุ่งหน้า ไป วัดพระแท่นศิลาอาสน์ มุ่งหน้าไปยังน้ำตกแม่พูล ตามลำดับท่ามกลางบรรยากาศธรรมชาติยามเช้าอันงดงามสดชื่น ก่อนจะไปต่อขึ้นบ้านบนดอย  เที่ยวชมสวนผลไม้บนเนินเขา เรียนรู้ความเป็นเมืองลับแลจากพิพิธภัณฑ์ชุมชน และสามารถเลือกซื้อหาสินค้าพื้นเมือง ของฝาก และของที่ระลึกได้ตามใจชอบ จากนั้นบรรดานักปั่นจักรยาน ได้กลับเข้าสู่จุด finish รวมระยะทางทั้งสิ้น 46 กิโลเมตร โดยนักปั่นได้ร่วมกิจกรรมจับรางวัล Lucky Draw จากผู้จัดงานและผู้สนับสนุน ส่วนผู้ที่โชคดีได้รับรางวัลนักปั่นขึ้นกล้องประจำปี 2562 นี้ ที่ร่วมปั่นมากที่สุดครบ 8 จังหวัด ทั้งชายและหญิง ได้แก่ นายรุ้ง จันทวงศ์ และ น.ส.มณฑา พยนต์ยิ้ม เป็นผู้โชคดีได้รับรางวัลท่านละ 50,000 บาท  นอกจากนี้ ทาง สมาคมผู้สื่อข่าวไทย-จีน, ชมรมสื่อสร้างสรรค์เพื่อการท่องเที่ยว และบริษัท ฮาฮาริชฯยังได้นำรายได้ส่วนหนึ่งสนับสนุนโครงการรถเข็น เพื่อผู้พิการ ด้านการเดิน และขาดแคลน ทุนทรัพย์ซึ่งเป็นโครงการที่บริหารจัดการโดยสโมสรโรตารี่อุตรดิตถ์เพื่อองค์กรที่ขาดแคลนทุนทรัพย์อีกด้วย </p>
      <figure>
        <img src="https://www.dailynews.co.th/admin/upload/20191101/news_tMvbmfAgWA113225_533.jpg?v=201911011112?v=3103"/>
      </figure>
      <figure>
        <img src="https://www.dailynews.co.th/admin/upload/20191101/news_GHyivRRIQU113226_533.jpg?v=201911011112?v=4626"/>
      </figure>
      <figure>
        <img src="https://www.dailynews.co.th/admin/upload/20191101/news_ofnkzmcfLL113226_533.jpg?v=201911011112?v=1195"/>
      </figure>
      <p>นายพูลผล แพทอง ประธานชมรมสื่อสร้างสรรค์เพื่อการท่องเที่ยว กล่าวว่า โครงการ “ปั่นปันรัก พักเมืองรอง” สนามที่ 8 อุตรดิตถ์ เป็นสนามท้ายสุดของโครงการในปี 2562 ทางผู้จัดต้องขอขอบคุณนักปั่นจักรยานท่องเที่ยวผู้ร่วมกิจกรรม 600 กว่าชีวิต ที่ร่วมกิจกรรมครั้งนี้ รวมแล้วนักปั่นเข้าร่วมกิจกรรมตั้งแต่สนามแรกถึงสนามท้ายสุดมีมากกว่า4, 000 คน ทางผู้จัดต้องขอขอบคุณผู้สนับสนุนไม่ว่าจะเป็น การท่องเที่ยวแห่งประเทศไทย (ททท.), วิริยะประกันภัย, ขนมปังเลอแปง, โตโยต้า, เกลิน คอลลา พลัส คิวเท็น (Kaelyn Colla plus Q10 ), น้ำดื่มตราสิงห์, บริษัททีพีไอ โพลีน จำกัด,  โรงแรมต้นทอง, โรงแรมสีหราช, โรงแรมอารยรีสอร์ท, โรงแรมมาลาดี, โรงแรมโอยูเอ็ม, โรงแรม Hobby, โรงแรมไทธนา เพื่อให้นักปั่นจะได้รับประสบการณ์ Traveling / Experience / CSR ในรูปแบบ Sport Tourism ถือเป็นสร้างรูปแบบการท่องเที่ยวที่ยั่งยืนทั้งทางไลฟ์สไตล์และทางเศรษฐกิจอีกด้วย ทั้งนี้ หากมีการจัดกิจกรรมครั้งต่อไป ทางชมรมฯจะแจ้งความคืบหน้าสามารถติดตามข่าวสาร ได้ในเพจเฟซบุ๊ก “ปั่นปันรัก พักเมืองรอง” ต่อไป.</p>
    </article>
  </body>
</html>
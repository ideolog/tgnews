<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/ernakulam/local-news/2019/11/01/ernakulam-theft-attempt.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-01T04:36:00+00:00"/>
    <meta property="og:title" content="പാതിരാത്രി കോളിങ് ബെൽ; ഭിത്തിയിൽ അവ്യക്തമായ അടയാളങ്ങൾ..."/>
    <meta property="og:description" content="അങ്കമാലി∙ വീടിന്റെ ഭിത്തിയിൽ അവ്യക്തമായ അടയാളങ്ങൾ പ്രത്യക്ഷപ്പെട്ടതിനെ തുടർന്ന് എടക്കുന്നിൽ മോഷണ ഭീതി. ലക്ഷം വീട് കോളനിയുടെ സമീപം താമസിക്കുന്ന തച്ചിൽ.Ernakulam News. Kochi News. എറണാകുളം ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>പാതിരാത്രി കോളിങ് ബെൽ; ഭിത്തിയിൽ അവ്യക്തമായ അടയാളങ്ങൾ...</h1>
      <address><time datetime="2019-11-01T04:36:00+00:00">01 Nov 2019, 04:36</time> by <a rel="author">മനോരമ ലേഖകൻ</a></address>
      <p>അങ്കമാലി∙ വീടിന്റെ ഭിത്തിയിൽ അവ്യക്തമായ അടയാളങ്ങൾ പ്രത്യക്ഷപ്പെട്ടതിനെ തുടർന്ന് എടക്കുന്നിൽ മോഷണ ഭീതി. ലക്ഷം വീട് കോളനിയുടെ സമീപം താമസിക്കുന്ന തച്ചിൽ അപ്രേം ത്രേസ്യാമ്മയുടെ വീടിനു പിന്നിലാണ് കരികൊണ്ട് വരച്ച അടയാളങ്ങൾ കണ്ടെത്തിയത്. കഴിഞ്ഞ ദിവസം രാത്രി 12ന് അജ്ഞാതരാരോ ത്രേസ്യാമ്മയുടെ വീടിന്റെ കോളിങ് ബെൽ അടിച്ചിരുന്നു. ഉടനെ പ്രദേശത്തെ വൈദ്യുതി ബന്ധവും വിഛേദിക്കപ്പെട്ടു.</p>
      <p>അതേസമയത്തു തന്നെ വഴിയിൽനിർത്തിയിട്ട ബൈക്കിൽ ആരോ കയറി പോകുന്നതു കണ്ടെന്നും വീട്ടുകാർ പറയുന്നു. കഴിഞ്ഞ രണ്ടു ദിവസങ്ങളിൽ പുലർച്ചെ രണ്ടു മണിയോടെ എടക്കുന്നിലെ പല ഭാഗങ്ങളിലും വൈദ്യുതി നിലയ്ക്കുന്നുണ്ട്. ഇതേത്തുടർന്ന് നാട്ടുകാർ രാത്രി കാവൽ ഏർപ്പെടുത്തിയതിനിടെ ബസ്ലേഹത്തും സമാന സംഭവമുണ്ടായി.</p>
      <p>കമ്പിളി പുതപ്പ് വിൽക്കാൻ ഇതര സംസ്ഥാനക്കാർ പകൽ ഈ ഭാഗങ്ങളിൽ വീടുകളിൽ എത്തിയിരുന്നെന്ന് നാട്ടുകാർ പറയുന്നു. എടക്കുന്നിലും ബസ്ലേഹത്തും പൊലീസ് പരിശോധന നടത്തി. പരിശോധന ശക്തമാക്കുമെന്നും അപരിചിതരെ കണ്ടാൽ അറിയിക്കണമെന്നും പൊലീസ് അറിയിച്ചു. </p>
    </article>
  </body>
</html>
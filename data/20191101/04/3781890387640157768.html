<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739439"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T04:17:00+00:00"/>
    <meta property="og:title" content="'ปาร์ตี้ผีล่าหัว-ผีผ้าห่ม'พ่นพิษ สั่งเด้ง'5เสือเมืองชุมพร'"/>
    <meta property="og:description" content="เซ่นฝ่ายปกครองบุกจับ 2 ผับดัง จัดปาร์ตี้คืนฮาโลวัน สั่งเด่ง 5 เสือโรงพักเมืองชุมพรตามคาด"/>
  </head>
  <body>
    <article>
      <h1>'ปาร์ตี้ผีล่าหัว-ผีผ้าห่ม'พ่นพิษ สั่งเด้ง'5เสือเมืองชุมพร'</h1>
      <address>
        <time datetime="2019-11-01T04:17:00+00:00">01 Nov 2019, 04:17</time>
      </address>
      <p>
        <b>เซ่นฝ่ายปกครองบุกจับ 2 ผับดัง จัดปาร์ตี้คืนฮาโลวัน สั่งเด่ง 5 เสือโรงพักเมืองชุมพรตามคาด</b>
      </p>
      <p>เมื่อวันที่ 1 พ.ย. พล.ต.ท.จิรวัฒน์  ทิพย์จันทร์ ผบช.ภ.8  ได้สั่งการไปยัง ภ.จว.ชุมพร ให้มีการสั่งตั้งคณะกรรมการตรวจสอบข้อเท็จจริงกรณีที่เกิดขึ้นแล้ว พร้อมกับให้มีคำสังให้  ผกก.ฯ, รอง ผกก.ปฯ , รอง ผกก.สส.ฯ,สวป.ฯ , สว.สส.ฯ (5 เสือโรงพัก)  ที่รับผิดชอบดูแลพื้นที่ สภ.เมืองชุมพร ให้มาประจำที่ศูนย์ปฏิบัติการกองบังคับการตำรวจภูธรจังหวัดชุมพร(ศปก.ภ.จว.ชุมพร) โดยการตรวจสอบข้อเท็จจริงต้องทำโดยรวดเร็ว เป็นธรรมเพื่อให้ความกระจ่างแก่สังคม ซึ่งหากพบข้อบกพร่อง หรือ ปล่อยปละละเลยของเจ้าหน้าที่ตำรวจ ให้ดำเนินการทางวินัยอย่างเด็ดขาด หลังจากฝ่ายปกครองบุกจับผับชื่อดัง 2 ผับคือ เอมซ่ารอคผับ หรือ AIM ZAA ROCK PUB  ตั้งอยู่ที่ตำบลท่าตะเภา อำเภอเมืองชุมพร จังหวัดชุมพร และปะการังผับ ตั้งอยู่ ต.ตากแดด อ.เมือง จ.ชุมพร จนสามารถรวบเยาวชนได้มากมาก<br/><br/>โดยฝ่ายปกครองเข้าดำเนินการตรวจสอบข้อมูลทางลับเป็นเวลาหลายครั้ง พบว่ามีการกระทำความผิดตามข้อร้องเรียนจริง โดยก่อนเข้าจับกุมได้ส่งเจ้าพนักงานฝ่ายปกครอง แฝงตัวเป็นสายลับ เข้าไปใช้บริการภายในร้าน  พบว่าร้านเอมซ่ารอคผับ  มีการจัดกิจกรรม "Halloween night party คืนนี้ผีจะออกล่าหัว" และร้านปะการังผับ จัดกิจกรรม "Halloween ผีผ้าห่มปาร์ตี้" เชิญชวนลูกค้าให้เข้ามาใช้บริการ แต่งตัวเป็นผีเสียค่าบัตรเข้าผับครึ่งราคา มีการเชิญชวนให้นักเที่ยวแต่งกายด้วยชุดแฟนซี สวมหน้ากากเป็นปีศาจรูปร่างต่าง ๆ แต่งกายให้แปลกประหลาด  เช่น ปลอมตัวเป็นผีร้าย ผีผ้าห่ม แต่งตัวเป็นผีแม่มด สัตว์ประหลาด เพื่อเป็นสีสันในคืนฮาโลวีน<br/><br/>เจ้าพนักงานฝ่ายปกครอง พบว่าผับทั้งสองแห่งนี้ มีใบอนุญาตให้ตั้งสถานบริการ แต่ไม่มีการตรวจบัตรประชาชนของนักเที่ยวเพื่อคัดกรองอายุก่อนให้เข้าใช้บริการแต่อย่างใด โดยยินยอมปล่อยปละละเลยให้เด็กและเยาวชนเข้ามามั่วสุมใช้บริการภายในร้านเป็นปกติ และเมื่อตรวจสอบข้อมูลย้อนหลังพบว่า สถานบริการบางแห่งเกิดปัญหาการทะเลาะวิวาทของเยาวชนเป็นประจำ ซึ่งเมื่อต้นปีเคยมีเยาวชนทะเลาะกันในผับ  เมื่อผับเลิกออกมา แล้วยิงกันเสียชีวิตด้านนอกอีกด้วย</p>
      <figure>
        <img src="https://www.dailynews.co.th/admin/upload/20191101/news_IqcNwrLXKl112815_533.jpg?v=20191101151?v=3690"/>
      </figure>
      <p>ภายในร้าน สายลับพบว่ามีลูกค้าประมาณ 500 คน แต่งกายด้วยชุดแฟนซี กำลังดื่มเครื่องดื่มแอลกอฮอล์ และเต้นกันอยู่อย่างสนุกสนาน จากการสังเกตของสายลับน่าเชื่อว่านักเที่ยวส่วนหนึ่งเป็นบุคคลที่ยังอยู่ในวัยเรียน โดยสังเกตจากลักษณะหน้าตาและการแต่งกาย บางคนมีผมสั้นคล้ายเป็นบุคคลที่กำลังอยู่ในวัยเรียน ในช่วงอายุระหว่าง 16 - 20 ปี<br/><br/>ประกอบกับเมื่อสายลับได้ทำการสืบหาข้อมูลผ่านทางสื่อออนไลน์และโซเชียลมีเดีย เช่น Facebook , Instagram  พบข้อมูลบุคคลซึ่งอยู่วัยเรียน ซึ่งมีบางคนกำลังเรียนชั้นมัธยมศึกษา , บางคนอยู่ในระดับอาชีวะ ได้เข้ามาแสดงความคิดเห็นในเพจของร้านเอมซ่ารอคผับ ว่าตนเองเคยไปเที่ยวที่ร้านดังกล่าวมาแล้ว บางคนก็โพสต์ว่าไปเที่ยวตั้งแต่อายุ 16 ปี จนปัจจุบันอายุ 18 ปีแล้ว ก็ยังไปเที่ยวหรือใช้บริการของร้านดังกล่าวอยู่เป็นประจำ.</p>
      <figure>
        <img src="https://www.dailynews.co.th/admin/upload/20191101/news_rOucjIqMvb112816_533.jpg?v=20191101151?v=8018"/>
      </figure>
      <p>
        <b>ข่าวที่เกี่ยวข้อง...<br/><a href="https://www.dailynews.co.th/regional/739402">คืนหลอนปกครองเฮี้ยน จับ2ผับดังชุมพรเด็กใช้บริการอื้อ</a></b>
      </p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76105-Wikipedia-ako-socialna-siet-Pracuje-sa-na-nej-ma-konkurovat-Facebooku"/>
    <meta property="og:site_name" content="REFRESHER"/>
    <meta property="article:published_time" content="2019-11-01T13:03:00+00:00"/>
    <meta property="og:title" content="Wikipedia ako sociálna sieť? Pracuje sa na nej, má konkurovať Facebooku"/>
    <meta property="og:description" content="Facebook stráca na popularite a niektorí cítia šancu."/>
  </head>
  <body>
    <article>
      <h1>Wikipedia ako sociálna sieť? Pracuje sa na nej, má konkurovať Facebooku</h1>
      <address><time datetime="2019-11-01T13:03:00+00:00">01 Nov 2019, 13:03</time> by <a rel="author">Vladimír Mičuda</a></address>
      <p>
        <b>Facebook stráca na popularite a niektorí cítia šancu.</b>
      </p>
      <p>Modrá sociálna sieť už nie je medzi užívateľmi taká obľúbená, ako kedysi. Facebook za posledné roky totiž <b>zažil veľa škandálov,</b> sociálna sieť je plná hoaxov a konšpirátorov, no a v neposlednom rade je preplnená reklamami. Mnohí preto prešli na Instagram, ten je zameraný na krátke príbehy a fotografie, zároveň je v porovnaní s Facebookom oveľa viac osobný.</p>
      <p>Facebook si uvedomuje, že už nerastie takým tempom, ako to bolo v minulosti, resp. ako by chcel. Na ziskoch a tržbách sa to ale <a href="https://www.etrend.sk/firmy/facebooku-sa-vyrazne-zvysil-zisk-aj-trzby.html">neodráža</a>, modrá sociálna sieť zaznamenala výrazný nárast v oboch prípadoch.</p>
      <figure>
        <img src="https://i.refresher.sk/public/vladimir-micuda/ostatne/logo-wt-social-black-1600.jpg"/>
        <figcaption>
          <cite>WT</cite>
        </figcaption>
      </figure>
      <p>To, že je popularita Facebooku na ústupe, cíti podľa všetkého aj konkurencia. Zakladateľ internetovej encyklopédie Wikipedia Jimmy Wales na veľtrhu digitálneho priemyslu Digital X v Kolíne nad Rýnom priblížil svoj <b>nápad o spustení novej sociálnej siete.</b> Mala by byť alternatívou Facebooku a jej základ by mala tvoriť práve Wikipedia, píše <a href="https://www.dw.com/de/bye-facebook-wikipedia-gr%C3%BCnder-baut-soziales-netzwerk-auf/a-51053541">Deutsche Welle</a>. Podrobne sa Wales rozpísal aj na <a href="https://www.wikitribune.com/wt/news/article/101868/">WikiTribune</a>.</p>
      <p><i>„Čau Facebook, je čas na niečo nové,“</i> povedal počas svojho rečnenia na veľtrhu. Koncept to môže byť zaujímavý, Wikipedia je totiž internetová encyklopédia a je zadarmo a bez reklám. Ak ju občas navštíviš, určite si spomenieš na bannery, ktoré od teba žiadajú príspevok v rôznej výške. Funguje od roku 2001 a<b> niekoľkokrát mala existenčné problémy.</b></p>
      <related>
        <a href="https://refresher.sk/70698-Co-vsetko-o-tebe-Google-vie-a-prezradza-firmam-navrhujucim-reklamu-Mozes-to-zistit-jednym-klikom"/>
      </related>
      <p>Myšlienka Wikipedie je založená na zdokonaľovaní obsahu samotnými užívateľmi. V minulosti bola internetová encyklopédia kritizovaná práve pre to, že sa na nej objavovali nepravdivé a neúplné informácie. Dnes je to už výrazne lepšie a na jej obsah sa dá väčšmi spoľahnúť. Začali totiž dohliadať na zdrojovanie údajov, ktoré ľudia na webe pridajú.</p>
      <p>Sociálna sieť sa volá <a href="https://wt.social/">WT: Social</a> a Wales na nej pracuje s dvomi vývojármi. Môžeš ju aj vyskúšať, pričom zakladateľ Wikipedie sľubuje, že ak tak spravíš, pošle ti sám žiadosť o priateľstvo. Okrem vytvorenia alternatívy pre Facebook je cieľom Walesovho projektu vybudovanie špecifickej komunity.<i> „Chcem sa na nej cítiť dobre,“</i> povedal.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/67246-Vznika-nova-socialna-siet-od-Google-ktora-nechce-aby-si-na-mobile-travil-vacsinu-svojho-casu"/>
        <a href="https://refresher.sk/59761-Hackeri-predavaju-sukromne-spravy-z-80tisic-facebookovych-profilov-Vraj-maju-udaje-az-o-120-milionoch-uzivatelov"/>
        <a href="https://refresher.sk/39733-Kolko-ludi-je-na-fotke-a-kde-je-zachytena-Facebook-najnovsie-obdrzal-funkciu-ktora-pomoze-slepym"/>
        <a href="https://refresher.sk/38984-Messenger-sa-bude-opat-viac-podobat-na-Snapchat-pretoze-reaguje-na-spolocenske-trendy"/>
        <a href="https://refresher.sk/38986-Instagram-dosiahol-dalsi-milnik-a-zaroven-spusta-novu-uzitocnu-funkciu-pre-zaneprazdnenych-ludi"/>
        <a href="https://refresher.sk/31854-Web-ktory-zachranil-referat-nejedneho-studenta-Ako-vlastne-vznikla-Wikipedia"/>
        <a href="https://refresher.sk/27478-Novovzniknuta-socialna-siet-sa-snazi-bojkotovat-selfie-fotografie-a-videa-na-Snapchate"/>
        <a href="https://refresher.sk/52843-Instagram-sa-konecne-vracia-k-rozumnemu-usporiadaniu-prispevkov-Pribudne-nove-tlacidlo-a-otravnemu-obnovovaniu-feedu-bude-koniec"/>
      </related>
    </article>
  </body>
</html>
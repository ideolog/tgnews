<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/01/society/oxi-apo-ste-se-anegersi-9orofou-ksenodoxeiou-konta-stin-akropoli/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-01T13:47:17+00:00"/>
    <meta property="og:title" content="«Οχι» από ΣτΕ σε ανέγερση 9ώροφου ξενοδοχείου κοντά στην Ακρόπολη"/>
    <meta property="og:description" content="Με δύο αποφάσεις του, ακύρωσε την αναθεώρηση άδειας δόμησης και την προέγκριση οικοδομικής άδειας στην περιοχή Μακρυγιάννη."/>
  </head>
  <body>
    <article>
      <h1>«Οχι» από ΣτΕ σε ανέγερση 9ώροφου ξενοδοχείου κοντά στην Ακρόπολη</h1>
      <h2>Με δύο αποφάσεις του, ακύρωσε την αναθεώρηση άδειας δόμησης και την προέγκριση οικοδομικής άδειας στην περιοχή Μακρυγιάννη.</h2>
      <address><time datetime="2019-11-01T13:47:17+00:00">01 Nov 2019, 13:47</time> by <a rel="author">ΤοΒΗΜΑ Team</a></address>
      <p>Με κριτήριο την προστασία της Ακρόπολης, η Ολομέλεια του Συμβουλίου της Επικρατείας, υπό την πρόεδρο του Ανωτάτου Δικαστηρίου Αικατερίνη Σακελλαροπούλου με δύο αποφάσεις της ακύρωσε την αναθεώρηση άδειας δόμησης και την προέγκριση οικοδομικής άδειας στην περιοχή Μακρυγιάννη.</p>
      <p>Επί της ουσίας το ΣτΕ δικαίωσε κατοίκους της περιοχής που είχαν προσφύγει στη Δικαιοσύνη, ζητώντας την ακύρωση των επίμαχων αδειών οικοδομής για τα επίδικα κτήρια.</p>
      <p>
        <a href="https://www.in.gr/2019/11/01/greece/vrazoun-ta-nisia-tou-aigaiou-pano-apo-15-000-prosfyges-sti-moria-kinitopoiiseis-sti-lero/">Διαβάστε ακόμη : «Βράζουν» τα νησιά του Αιγαίου - Πάνω από 15.000 πρόσφυγες στη Μόρια – Κινητοποιήσεις στη Λέρο</a>
      </p>
      <p>Το Δικαστήριο, ερμηνεύοντας τις διατάξεις των άρθρων 24 παράγρ. 1 και 6 του Συντάγματος, 10, 14 και 50 του αρχαιολογικού νόμου (ν. 3028/2002), επανέλαβε κατ’ αρχάς την πάγια νομολογία του, κατά την οποία επεμβάσεις πλησίον μνημείου επιτρέπονται μόνο κατόπιν εγκρίσεως του υπουργού Πολιτισμού, μετά από γνωμοδότηση του αρμόδιου συμβουλίου.</p>
      <p>Ειδικά για την Ακρόπολη των Αθηνών επισημάνθηκε ότι, εν όψει της σημασίας των μνημείων της (Παρθενώνας, Προπύλαια, Ναός Απτέρου Νίκης, Ερέχθειο) για τον Κλασικό Πολιτισμό, έχει τύχει ειδικής κρατικής προστασίας, περιλαμβάνεται δε στον κατάλογο των Μνημείων της Παγκόσμιας Πολιτιστικής Κληρονομιάς.</p>
      <p>Περαιτέρω κρίθηκε ότι ο υπουργός Πολιτισμού, με γνώμονα την αποτελεσματική προστασία των μνημείων, δύναται είτε να απαγορεύσει τη δόμηση, αν κρίνει ότι οι δυσμενείς επιπτώσεις για το μνημείο δεν αντιμετωπίζονται με άλλα μέτρα, είτε να την επιτρέψει υπό όρους, μεταξύ των οποίων και η μείωση του ύψους και του αριθμού των ορόφων του της οικοδομής.</p>
      <p>Κατά την άσκηση της αρμοδιότητας αυτής τα οικεία συμβούλια και ο υπουργός δεν δεσμεύονται από τους γενικούς ή τους τυχόν ειδικούς όρους δόμησης της περιοχής.</p>
      <p>Τέλος, καθ’ ερμηνεία των ανωτέρω διατάξεων και αυτών της δομικής νομοθεσίας, κρίθηκε ότι η απαιτούμενη κατά περίπτωση έγκριση ή άδεια του υπουργού Πολιτισμού προηγείται κάθε πράξης διοικητικής αρχής που αφορά τη δόμηση του ακινήτου, όπως η προέγκριση, η άδεια δόμησης και η αναθεώρηση αυτών, εφ’ όσον επηρεάζει τη μορφή ή τις διαστάσεις του κτιρίου.</p>
      <p>Κατά την απόφαση, η ανάγκη ελέγχου της δόμησης ήταν εν προκειμένω επιτακτικότερη διότι η Διοίκηση, παρά την πάροδο μακρού χρόνου από την ένταξη της περιοχής, η οποία ευρίσκεται στις παρυφές του Ιερού Βράχου, στον αρχαιολογικό χώρο των Αθηνών (2004), δεν μερίμνησε για τη θέσπιση ειδικών όρων δόμησης αυτής, με αποτέλεσμα την ελλιπή προστασία του σημαντικότερου μνημείου του κλασικού πολιτισμού.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>
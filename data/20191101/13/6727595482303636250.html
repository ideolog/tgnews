<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/hurt-shiv-sena-seeks-sharad-pawars-help-to-embarrass-fadnavis466.html"/>
    <meta property="og:site_name" content="DoolNews"/>
    <meta property="article:published_time" content="2019-11-01T13:44:00+00:00"/>
    <meta property="og:title" content="മഹാരാഷ്ട്രയില്‍ ശിവസേന-എന്‍.സി.പി സഖ്യം? രണ്ടു ദിവസത്തിനുള്ളില്‍ രണ്ടു കൂടിക്കാഴ്ചകള്‍; ബി.ജെ.പിയും കോണ്‍ഗ്രസും ആശങ്കയില്‍"/>
    <meta property="og:description" content="Bjp Congress Devendra Fadnavis Maharashtra National News NCP Sanjay Raut Sharad Pawar Shivsena India മുംബൈ: മഹാരാഷ്ട്രയില്‍ ബി.ജെ.പിയെക്കൂടാതെ സര്‍ക്കാരുണ്ടാക്കാനുള്ള നീക"/>
  </head>
  <body>
    <article>
      <h1>മഹാരാഷ്ട്രയില്‍ ശിവസേന-എന്‍.സി.പി സഖ്യം? രണ്ടു ദിവസത്തിനുള്ളില്‍ രണ്ടു കൂടിക്കാഴ്ചകള്‍; ബി.ജെ.പിയും കോണ്‍ഗ്രസും ആശങ്കയില്‍</h1>
      <address><time datetime="2019-11-01T13:44:00+00:00">01 Nov 2019, 13:44</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ ബി.ജെ.പിയെക്കൂടാതെ സര്‍ക്കാരുണ്ടാക്കാനുള്ള നീക്കം സജീവമാക്കി ശിവസേന. രണ്ടുദിവസത്തിനുള്ളില്‍ എന്‍.സി.പി നേതാവ് ശരദ് പവാറുമായി ശിവസേനാ നേതാവ് സഞ്ജയ് റാവത്ത് രണ്ടു കൂടിക്കാഴ്ചകള്‍ നടത്തിക്കഴിഞ്ഞു.</p>
      <p>ചൊവ്വാഴ്ച രാത്രിയിലും ബുധനാഴ്ച രാത്രിയിലുമായിരുന്നു കൂടിക്കാഴ്ചകള്‍. ബുധനാഴ്ച രാത്രിയില്‍ പവാറിന്റെ പെഡ്ഡര്‍ റോഡിലെ വീട്ടില്‍ വെച്ചായിരുന്നു ഇത്.</p>
      <p>ദേവേന്ദ്ര ഫഡ്‌നാവിസ് സര്‍ക്കാരുണ്ടാക്കാന്‍ അവകാശവാദം ഉന്നയിക്കുമ്പോള്‍ അവര്‍ക്കെതിരായി വോട്ടു ചെയ്യുന്നതുമായി ബന്ധപ്പെട്ട കാര്യമാണ് ഇരുനേതാക്കളും ചര്‍ച്ച ചെയ്തതെന്ന് മുംബൈ മിറര്‍ റിപ്പോര്‍ട്ട് ചെയ്തു.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>പവാര്‍ സേനയ്ക്ക് അനുകൂലമായ നീക്കം നടത്തിയാല്‍ പ്രതിസന്ധിയിലാവുക കോണ്‍ഗ്രസായിരിക്കും. സേനയുമായിച്ചേര്‍ന്ന് എന്‍.സി.പിയും തങ്ങളും സര്‍ക്കാരുണ്ടാക്കണമെന്ന അഭിപ്രായത്തിലാണ് ഇപ്പോഴും അവര്‍.</p>
      <related>
        <a href="https://www.doolnews.com/all-eyes-on-maharashtra-fadnavis-likely-to-be-elected-leader-of-bjp-legislative-party.html?utm_source=doolnews&amp;utm_medium=related"/>
      </related>
      <p>15 സ്വതന്ത്ര എം.എല്‍.എമാരുടെ പിന്തുണ തങ്ങള്‍ക്കുണ്ടെന്നാണ് ഫഡ്‌നാവിസ് അവകാശപ്പെടുന്നത്. എന്നാല്‍ ശിവസേനയുമായി ചേര്‍ന്ന് സര്‍ക്കാരുണ്ടാക്കാനുള്ള അവരുടെ നീക്കം പാളുകയായിരുന്നു. രണ്ടരവര്‍ഷം വീതം മുഖ്യമന്ത്രിസ്ഥാനം പങ്കുവെയ്ക്കാതെ സര്‍ക്കാരുണ്ടാക്കാന്‍ കൂടെ നില്‍ക്കില്ലെന്നാണ് സേനാ നിലപാട്.</p>
      <p>ഇതില്‍ പേരു വെളിപ്പെടുത്താത്ത ഒരു സേനാ നേതാവ് പറയുന്നതിങ്ങനെ- ‘ഫഡ്‌നാവിസ് സര്‍ക്കാരുണ്ടാക്കാനുള്ള അവകാശവാദം ഉന്നയിച്ചതിനു ശേഷം ഒരു പ്രോട്ടേം സ്പീക്കറെ തെരഞ്ഞെടുക്കും. അദ്ദേഹം പുതിയ അംഗങ്ങള്‍ക്കു സത്യപ്രതിജ്ഞ ചൊല്ലിക്കൊടുക്കും.</p>
      <p>പിന്നീട് ഒരു സ്പീക്കര്‍ക്കുവേണ്ടിയുള്ള തെരഞ്ഞെടുപ്പ് നടക്കും. ഈ തെരഞ്ഞെടുപ്പില്‍ സേന ബി.ജെ.പി സ്ഥാനാര്‍ഥിയെ എതിര്‍ക്കും. ഒപ്പം എന്‍.സി.പിയും കോണ്‍ഗ്രസും. അവിടെ ബി.ജെ.പി സര്‍ക്കാരിനു ഭൂരിപക്ഷമില്ലെന്നു തെളിയും. അവര്‍ വിശ്വാസ വോട്ടെടുപ്പില്‍ പരാജയപ്പെടും.’- മുംബൈ മിറര്‍ റിപ്പോര്‍ട്ട് ചെയ്തു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>എന്നാല്‍ എന്‍.സി.പിയുടെ ഭാഗത്തുനിന്ന് വാഗ്ദാനങ്ങളൊന്നും ഉണ്ടായിട്ടില്ലെന്നും സേന അത്തരത്തിലൊന്നു സ്വീകരിച്ചിട്ടില്ലെന്നും റാവത്ത് പ്രതികരിച്ചു.</p>
      <related>
        <a href="https://www.doolnews.com/shivsena-against-bjp-in-maharashtra-says-can-form-govt-in-maha-without-bjp.html?utm_source=doolnews&amp;utm_medium=related"/>
      </related>
      <p>അതേസമയം സേനയോട് അനുകൂല സമീപനമാണ് കോണ്‍ഗ്രസ് ഇപ്പോഴും പുലര്‍ത്തുന്നത്. നല്ലൊരു നിര്‍ദ്ദേശവുമായി സേന വന്നാല്‍ തങ്ങളത് ഹൈക്കമാന്‍ഡിന് അയക്കുമെന്നും ഇപ്പോള്‍ ഒരു സാധ്യതകളും തള്ളിക്കളയുന്നില്ലെന്നും മുന്‍ മുഖ്യമന്ത്രിയും കോണ്‍ഗ്രസ് നേതാവുമായ പൃഥ്വിരാജ് ചവാന്‍ മുംബൈ മിററിനോടു പറഞ്ഞു.</p>
      <figure>
        <iframe src="https://www.youtube.com/embed/l6NzGg8D9aE" width="500" height="281" data-service="Youtube" scrolling="no"/>
      </figure>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/pristayko-vidpoviv-na-blokuvannya-ugorshchinoyu-deklaraciji-nato-novini-ukrajini-50051114.html"/>
    <meta property="og:site_name" content="НВ"/>
    <meta property="article:published_time" content="2019-11-01T13:54:00+00:00"/>
    <meta property="og:title" content="«Ми обрали цивілізований шлях». Пристайко відповів на претензії Угорщини до України"/>
    <meta property="og:description" content="Міністр закордонних справ України Вадим Пристайко заявив, що Україна пішла цивілізованим шляхом і виконує рекомендації Венеціанської комісії щодо закону про освіту, проти якого виступає Угорщина."/>
  </head>
  <body>
    <article>
      <h1>«Ми обрали цивілізований шлях». Пристайко відповів на претензії Угорщини до України</h1>
      <h2>Міністр закордонних справ України Вадим Пристайко заявив, що Україна пішла цивілізованим шляхом і виконує рекомендації Венеціанської комісії щодо закону про освіту, проти якого виступає Угорщина.</h2>
      <address>
        <time datetime="2019-11-01T13:54:00+00:00">01 Nov 2019, 13:54</time>
      </address>
      <p>Про це він сказав на прес-брифінгу, коментуючи повідомлення про блокування Угорщиною спільної заяви послів країн НАТО.</p>
      <p>«Україна обрала шлях захисту своїх національних меншин, своїх українських громадян, які мають угорське, румунське чи інше коріння шляхом виконання рекомендацій Венеціанської комісії. Це дуже цивілізований крок, на який ми пішли», — сказав міністр.</p>
      <p>За словами Пристайка, не всі країни, включаючи Угорщину, виконують рекомендації Венеціанської комісії.</p>
      <p>Міністр зауважив, що Україна вже виконала шість із семи рекомендацій Венеціанської комісії стосовно захисту національних меншин.</p>
      <p>«Сьоме зобов’язання — це приватні школи… Це зараз визначається в новому законі про середню освіту», — розповів Пристайко.</p>
      <p>Голова МЗС України очікує, що з моменту ухвалення закону про середню освіту Угорщина відмовиться від претензій та розблокує євроатлантичну інтеграцію України.</p>
      <p>«Я хочу бачити, що з моменту прийняття цього закону угорський міністр скаже, що ми дякуємо Україні за виконання всіх рекомендацій. Питання знято — діяльність НАТО розблоковано», — підсумував він.</p>
      <p>Нагадаємо, 30 жовтня <a href="https://nv.ua/ukraine/politics/vengriya-zablokirovala-zayavlenie-nato-po-ukraine-50050649.html">Угорщина заблокувала спільну заяву НАТО щодо України</a> через «невиконання Києвом вимог Будапешта щодо угорської меншини Закарпатської області».</p>
      <p>Урешті-решт <a href="https://nv.ua/ukr/world/geopolitics/ugorshchina-znyala-veto-z-zayavi-komisiji-ukrajina-nato-50050905.htmlhttps:/nv.ua/tags/venhrija.html">Угорщина зняла вето</a> «в останню хвилину» після того, як в текст документа внесли угорські поправки.</p>
      <p>У 2017 році в Україні набув чинності закон про освіту. Згідно з новим законом, мовою освітнього процесу в навчальних закладах є українська мова.</p>
      <p>Офіційний Будапешт розцінив зміни щодо мови освітнього процесу як порушення гуманітарних прав угорців, які проживають на території України. <a href="https://nv.ua/ukr/world/geopolitics/uhorshchina-vimahaje-vid-nato-perehljanuti-politiku-shchodo-ukrajini-cherez-proval-reform-2472172.html">Угорщина блокувала зустрічі на рівні міністрів Україна-НАТО</a> та звернулася до Альянсу з проханням припинити допомогу Києву «через провал реформ».</p>
      <p>Венеціанська комісія рекомендувала Україні <a href="https://nv.ua/ukraine/politics/jazyk-obrazovanija-dlja-natsmenshinstv-obnarodovany-ofitsialnoe-reshenie-venetsianskoj-komissii-2354850.html?">продовжити перехідний період освітньої реформи</a> до 2023 року і не поширювати спірну норму на приватні школи.</p>
    </article>
  </body>
</html>
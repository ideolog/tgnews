<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Farage-campanya-Trump-proposa-Johnson_0_2336166479.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T13:12:00+00:00"/>
    <meta property="og:title" content="Farage entra en campanya de la mà de Trump i etziba un ultimàtum a Johnson per formar una aliança dels 'leavers'"/>
    <meta property="og:description" content="El líder del Partit del Brexit demana al primer ministre britànic que trenqui el seu pacte amb la UE"/>
  </head>
  <body>
    <article>
      <h1>Farage entra en campanya de la mà de Trump i etziba un ultimàtum a Johnson per formar una aliança dels 'leavers'</h1>
      <h2>El líder del Partit del Brexit demana al primer ministre britànic que trenqui el seu pacte amb la UE</h2>
      <address>
        <time datetime="2019-11-01T13:12:00+00:00">01 Nov 2019, 13:12</time>
      </address>
      <p>Nigel Farage, líder del Partit del Brexit, ha ofert aquest divendres al matí al primer ministre britànic, Boris Johnson, un pacte electoral si accepta abandonar el <a href="https://www.ara.cat/internacional/Johnson-assegura-Brexit-Unio-Europea_0_2327167363.html">seu acord del Brexit</a> signat amb la Unió Europea fa dues setmanes i s'avé a negociar-ne un de nou de lliure comerç. "El pacte de Boris Johnson no és el Brexit", també ha dit Farage, en el llançament de la seva campanya per <a href="https://www.ara.cat/internacional/eleccions-regne-unit-12-desembre-brexit-boris-johnson_0_2334966537.html">als comicis del 12 de desembre,</a> en un acte celebrat al centre de Londres. Una oferta que té tant d'ultimàtum com de proposta molt arriscada.</p>
      <figure>
        <iframe data-src="https://twitter.com/BBCPolitics/status/1190236490158096384?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Farage ha proposat l'establiment d'una "aliança dels <i>leavers</i>" si el <i>premier</i> compleix les seves condicions, poc menys que inacceptables per al Partit Conservador. Farage ha intentat convèncer-lo  assegurant que la seva formació només disputaria unes 150 circumscripcions del territori si els <i>tories</i> establissin el pacte preelectoral. En cas contrari, el Partit del Brexit, <a href="https://www.ara.cat/internacional/Neix-Partit-Brexit-Regne-Unit_0_2214378710.html">format a l'abril</a>, es presentaria en totes les circumscripcions d'Anglaterra, Escòcia i Gal·les. Per decidir-se, li ha donat dues setmanes de temps, fins al 14 de novembre, quan s'han de formalitzar les candidatures.</p>
      <p>La irrupció en la campanya electoral britànica de Farage, figura clau en tot el procés del Brexit, ha tingut lloc menys de 24 hores després que el president dels Estats Units, Donald Trump, declarés en una entrevista en el programa de ràdio setmanal que té el polític que una unió entre Johnson i el cap del Partit del Brexit seria "imparable". Trump va anar més enllà i, trencant tota regla diplomàtica de no ingerència en afers interns d'altres estats, va assegurar que una victòria del candidat laborista opositor, Jeremy Corbyn, seria molt dolenta per al Regne Unit.</p>
      <figure>
        <iframe data-src="https://twitter.com/theJeremyVine/status/1190013214962139144?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>L'ultimàtum de Farage a Johnson pot condicionar el resultat final de la campanya. Si els <i>tories</i> acceptessin l'acord, l'estratègia de Farage seria disputar els vots favorables al Brexit en aquelles circumscripcions de tradició laborista on mai no han guanyat els conservadors, al nord d'Anglaterra i a Gal·les. La victòria pel sistema del <i>first-past-the-post </i>-el que aconsegueix més nombre de sufragis s'emporta l'escó, sense que hi hagi cap representació proporcional– seria més factible per als candidats del Partit del Brexit sense que el seu vot es dividís amb els dels conservadors.<i>  </i></p>
      <p>"Si l'aliança es porta a terme –ha dit Farage–, Boris Johnson guanyaria una gran majoria. Però, si no es porta a terme, el Partit del Brexit seria l'únic que es presenta en aquestes eleccions que en realitat representa el Brexit."</p>
      <p>Atès que Johnson mai no es plegarà als desitjos de Farage, el líder euròfob haurà de calcular molt bé els seus moviment si, com ha dit, es presenta en totes les circumscripcions de la Gran Bretanya. La seva aposta de màxims podria costar la victòria als conservadors. Amb tot, l'aliança no necessàriament podria ser formal, amb ets i uts, i es podria limitar a un pacte oficiós de no agressió en aquells districtes <i>leavers </i>en mans laboristes, que són els principals objectius de Farage. </p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/movies/movie-news/2019/11/01/college-principal-dr-culas-response-on-bineesh-bastin-issue.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-01T13:25:00+00:00"/>
    <meta property="og:title" content="ബിനീഷിനെ അതിഥിയായി ക്ഷണിച്ചിട്ടില്ല; വിശദീകരണവുമായി കോളജ് പ്രിൻസിപ്പൽ"/>
    <meta property="og:description" content="പാലക്കാട് മെഡിക്കൽ കോളജിൽ അതിഥിയായി വിളിച്ചു വരുത്തി നടൻ ബിനീഷ് ബാസ്റ്റനെ അപമാനിച്ച സംഭവത്തിൽ വിശദീകരണവുമായി കോളജ് പ്രിൻസിപ്പൽ ഡോ.കുലാസ്..Bineesh Bastin.Anil Radhakrishna Menon.Mollywood Movie News. Movie News. Film News. Cinema News. Malayalam. Hindi. English. Tamil. Manorama Online"/>
  </head>
  <body>
    <article>
      <h1>ബിനീഷിനെ അതിഥിയായി ക്ഷണിച്ചിട്ടില്ല; വിശദീകരണവുമായി കോളജ് പ്രിൻസിപ്പൽ</h1>
      <address><time datetime="2019-11-01T13:25:00+00:00">01 Nov 2019, 13:25</time> by <a rel="author">മനോരമ ലേഖകൻ</a></address>
      <p>പാലക്കാട് മെഡിക്കൽ കോളജിൽ അതിഥിയായി വിളിച്ചു വരുത്തി നടൻ ബിനീഷ് ബാസ്റ്റനെ അപമാനിച്ച സംഭവത്തിൽ വിശദീകരണവുമായി കോളജ് പ്രിൻസിപ്പൽ ഡോ.കുലാസ്. ഔദ്യോഗികമായി ബിനീഷിനെ പരിപാടിക്ക് ക്ഷണിച്ചിട്ടില്ലെന്നും കോളജിലെത്തിയ അദ്ദേഹത്ത തടയാൻ ശ്രമിച്ചിട്ടില്ലെന്നും ഡോ.കുലാസ് മാധ്യമങ്ങളോടു പറഞ്ഞു. </p>
      <figure>
        <iframe src="https://www.youtube.com/embed/l5PN_iNaV4A" width="1349" height="488" data-service="Youtube" scrolling="no"/>
      </figure>
      <p>ബിനീഷിനെ വിളിച്ചില്ല; ഒൗദ്യോഗികമായി വിളിച്ചത് അനില്‍ രാധാകൃഷ്ണമേനോനെ: പ്രിന്‍സിപ്പല്‍</p>
      <p>"ബിനീഷ് ബാസ്റ്റിനെ ഗസ്റ്റ് ആയി വിളിച്ചിട്ടില്ല. വിളിച്ചത് രാധാകൃഷ്ണൻ സാറിനെയാണ്. ഞങ്ങളുടെ സ്റ്റാഫ് ഡോ. പ്രത്യക്ഷയും യൂണിയൻ മെംബേർസുമായി ഔദ്യോഗിക വണ്ടിയിൽ രാധാകൃഷ്ണൻ സാറിനെ നേരിൽ ചെന്നാണ് ക്ഷണിച്ചത്. വണ്ടി മൂന്നേകാലിന് പോകുന്നു, രാധാകൃഷ്ണൻ സാറുമായി സംസാരിക്കുന്നു. വരാമെന്ന് അദ്ദേഹം പറഞ്ഞു. അതോടുകൂടി ആ കാര്യം അവസാനിപ്പിച്ചു," അനിൽ രാധാകൃഷ്ണനെ ഔദ്യോഗികമായി വിളിച്ചതിനെക്കുറിച്ച് പ്രിൻസിപ്പലിന്റെ പ്രതികരണം ഇങ്ങനെയായിരുന്നു. </p>
      <p>അതേസമയം ബിനീഷിനെക്കുറിച്ചുള്ള മാധ്യമങ്ങളുടെ ചോദ്യങ്ങൾക്ക്, "ആരാ ബിനീഷ്? എന്താ അദ്ദേഹം? എനിക്ക് സിനിമയുമായി യാതൊരു ബന്ധവുമില്ല. ആള് ചീഫ് ഗസ്റ്റായി വരുന്നു എന്ന് ആരും പറഞ്ഞിട്ടില്ല," എന്നായിരുന്നു പ്രിൻസിപ്പലിന്റെ മറുപടി. അനിൽ രാധാകൃഷ്ണൻ പരിപാടിയിൽ സംസാരിക്കുമ്പോൾ താൻ വേദിയിൽ ഇരിക്കുകയായിരുന്നെന്നും സ്റ്റുഡന്റ്സ് ചെയർമാൻ ആണ് തന്നെ പുറത്തേക്ക് വിളിച്ചിറക്കിയതെന്നും പ്രിൻസിപ്പൽ വ്യക്തമാക്കി. </p>
      <p>ബിനീഷ് കോളജിലെത്തിയപ്പോൾ ചെയർമാൻ തന്നെ വേദിയിൽ കയറി വന്നു വിളിക്കുകയായിരുന്നെന്ന് പ്രിൻസിപ്പൽ പറയുന്നു. "ഞാൻ സ്റ്റേജിൽ ഇരിക്കുകയായിരുന്നു. ഈ പറഞ്ഞ രാധാകൃഷ്ണൻ സംസാരിക്കുമ്പോൾ സ്റ്റുഡന്റ് ചെയർമാൻ എന്നെ വിളിച്ചു, സർ ഒരു ചെറിയ പ്രശ്നം. ഒന്നു വരാമോ? അപ്പോൾ ഞാൻ വേദിയിൽ നിന്ന് ഇറങ്ങിപ്പോയി. ചെയർമാൻ പറഞ്ഞു, നേരത്തെ വരണ്ടാ എന്നു പറഞ്ഞ ബിനീഷ് ഇപ്പോൾ വന്നിട്ടുണ്ട് എന്ന്," അങ്ങനെയാണ് ഈ പ്രശ്നത്തിൽ താൻ വലിച്ചിഴയ്ക്കപ്പെട്ടതെന്നും പ്രിൻസിപ്പൽ വ്യക്തമാക്കി. </p>
      <p>ബിനീഷിനെ തടയാൻ ശ്രമിച്ചോ എന്ന ചോദ്യത്തിന്, "എങ്ങനെ ഞാൻ തടയും? എന്നെ നോക്കൂ... അദ്ദേഹത്തിന്റെ സൈസ് കണ്ടിട്ടുണ്ടോ? അങ്ങേരെ ഞാൻ തടയുക എന്നു പറയുന്നത് അദ്ഭുതമല്ലേ!," എന്ന പ്രതികരണമാണ് മാധ്യമങ്ങൾക്കു മുൻപിൽ പ്രിൻസിപ്പൽ ഡോ.കുലാസ് നൽകിയത്. ഇതൊരു ചെറിയ സംഭവമാണെന്നും അതിൽ പൊലീസ് കേസോ അടിപിടിയോ ഒന്നുമുണ്ടായിട്ടില്ലെന്നും പ്രിൻസിപ്പൽ പറഞ്ഞു. </p>
    </article>
  </body>
</html>
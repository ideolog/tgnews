<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/1/7230744/"/>
    <meta property="og:site_name" content="Українська правда"/>
    <meta property="article:published_time" content="2019-11-01T13:07:57+00:00"/>
    <meta property="og:title" content="Трамп хоче зачитати розмову із Зеленським по ТБ"/>
    <meta property="og:description" content="Президент США Дональд Трамп наполягає, що у розмові з українським президентом Володимиром Зеленським не чинив жодного тиску і готовий зачитати стенограму в прямому ефірі, але не буде співпрацювати з демократами в рамках процедури імпічменту."/>
  </head>
  <body>
    <article>
      <h1>Трамп хоче зачитати розмову із Зеленським по ТБ</h1>
      <address>
        <time datetime="2019-11-01T13:07:57+00:00">01 Nov 2019, 13:07</time>
      </address>
      <p>Президент США Дональд Трамп наполягає, що у розмові з українським президентом Володимиром Зеленським не чинив жодного тиску і готовий зачитати стенограму в прямому ефірі, але не буде співпрацювати з демократами в рамках процедури імпічменту.</p>
      <p><b>Джерело:</b> <a href="https://www.washingtonexaminer.com/news/fireside-chat-on-live-television-trump-says-he-wants-to-read-transcript-of-ukraine-call-to-american-people">інтерв’ю</a> Трампа Washington Examiner</p>
      <p><b>Пряма мова:</b>  "Це через телефонний дзвінок, який є хорошим дзвінком. У якийсь момент я збираюся сісти, можливо, у якості бесіди біля каміну, на телебаченні в прямому ефірі, і я прочитаю стенограму дзвінка, тому що люди повинні її почути. Коли ви читаєте її, видно що це прямий дзвінок".</p>
      <p>31 жовтня Палата представників США <a href="https://www.pravda.com.ua/news/2019/10/31/7230634/">ухвалила пакет</a> основних правил в рамках процедури імпічменту президента Дональда Трампа.</p>
      <p>Відповідаючи на питання чи буде він співпрацювати в рамках процедури, Трамп відповів: "Ви створюєте жахливий прецедент для інших президентів".</p>
      <p><b>Пряма мова:</b> "Усі знають, що я нічого поганого не зробив… Білл Клінтон зробив щось не так, Річард Ніксон робив справи не так. Я не буду згадувати Ендрю Джонсона, тому що це було трохи до мого часу… Але вони робили щось не так. Я нічого поганого не зробив".</p>
      <p>Трамп повторив, що перегляд допомоги країні, відомій своєю корупцією, є  відповідальним кроком.</p>
      <p>"Ми надаємо їм гроші, ми надаємо їм зброю. Ми зобов'язані звертати увагу на корупцію".</p>
      <p>
        <b>Знати більше:</b>
      </p>
      <p>
        <a href="https://www.pravda.com.ua/articles/2019/09/25/7227329/">
          <i>
            <b>Чи шантажував Трамп Зеленського. Повний текст розмови</b>
          </i>
        </a>
      </p>
      <p>
        <i>
          <b>
            <a href="https://www.eurointegration.com.ua/articles/2019/09/25/7101172/">"Імпічмент на тлі Зеленського: які звинувачення висунули Дональду Трампу"</a>
          </b>
        </i>
      </p>
      <p>
        <i>"</i>
        <b>
          <i>
            <a href="https://www.eurointegration.com.ua/articles/2019/10/23/7102178/">Як президент Трамп шантажував Зеленського. Свідчення посла США Вільяма Тейлора</a>
          </i>
        </b>
        <i>".</i>
      </p>
      <p>
        <b>Нагадаємо: </b>
      </p>
      <ul>
        <li>У розслідуванні звинувачень у справі імпічменту президента Дональда Трампа вже давали свідчення ексспецпредставник США з питань України <a href="https://www.pravda.com.ua/news/2019/10/4/7228088/">Курт Волкер</a>, колишня послиня США в Україні <a href="https://www.pravda.com.ua/news/2019/10/11/7228853/">Марі Йованович</a>, заступник помічника держсекретаря США у справах Європи і Євразії <a href="https://www.pravda.com.ua/news/2019/10/15/7229142/">Джордж Кент</a>, посол США в Європейському Союзі <a href="https://www.pravda.com.ua/news/2019/10/18/7229376/">Гордон Сондленд</a>, тимчасово повірений США в Україні <a href="https://www.pravda.com.ua/news/2019/10/23/7229803/">Вільям Тейлор.</a></li>
      </ul>
      <p> <b>Передісторія:</b></p>
      <ul>
        <li>На початку вересня видання "The Washington Post" повідомило, що президент США Дональд <a href="https://www.pravda.com.ua/news/2019/09/7/7225581/">Трамп схиляв</a>президента України Володимира Зеленського відкрити справу щодо сина свого конкурента на виборах-2020 Джо Байдена.</li>
        <li>Увагу до цього посилило рішення адміністрації Трампа видати <a href="https://www.eurointegration.com.ua/news/2019/09/12/7100679/">військову допомогу</a>Україні після <a href="https://www.eurointegration.com.ua/news/2019/08/29/7100180/">затримки</a>, яка засмутила членів Конгресу з обох партій.</li>
        <li>25 вересня Білий дім оприлюднив текст <a href="https://www.pravda.com.ua/news/2019/09/25/7227320/">телефонної розмови </a>між президентом США Дональдом Трампом і президентом України Володимиром Зеленським, через яку в США розпочали процедуру <a href="https://www.pravda.com.ua/news/2019/09/24/7227246/">імпічменту</a>.</li>
        <li>З тексту розмови випливає, що Трамп схиляв президента України Володимира Зеленського розпочати розслідування проти політичного опонента колишнього віцепрезидента Джо Байдена.</li>
        <li>Зеленський публічно заперечує, що президент США чинив на нього тиск.  "На мене ніхто не тиснув", - заявив він журналістам під час зустрічі з Трампом в Нью-Йорку.</li>
      </ul>
      <related>
        <a href="https://www.pravda.com.ua/news/2019/11/1/7230666/"/>
        <a href="https://www.pravda.com.ua/news/2019/11/1/7230653/"/>
        <a href="https://www.pravda.com.ua/news/2019/10/31/7230634/"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/226fb5d299d7a950/fiscul-dezminte-informatiile-privind-impozitarea-transferurilor-banesti-de-peste-hotare.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-01T13:32:38+00:00"/>
    <meta property="og:title" content="Fiscul dezminte informațiile privind impozitarea transferurilor bănești de peste hotare"/>
    <meta property="og:description" content="Serviciul Fiscal de Stat dezminte informațiile lansate în spațiul public privind impozitarea transferurilor bănești de peste hotare."/>
  </head>
  <body>
    <article>
      <h1>Fiscul dezminte informațiile privind impozitarea transferurilor bănești de peste hotare</h1>
      <address><time datetime="2019-11-01T13:32:38+00:00">01 Nov 2019, 13:32</time> by <a rel="author">Jurnal.md</a></address>
      <p>
        <b>Serviciul Fiscal de Stat dezminte informațiile lansate în spațiul public privind impozitarea transferurilor bănești de peste hotare.</b>
      </p>
      <p>Potrivit prevederilor Codului fiscal, persoanele fizice rezidente, cetățeni ai Republicii Moldova, sunt obligate să achite impozit pe venit din veniturile obținute de peste hotarele Republicii Moldova doar în următoarele cazuri:</p>
      <p>
        <i>a) dacă veniturile sunt obținute din afara Republicii Moldova, activitatea fiind desfășurată în Republica Moldova;</i>
      </p>
      <p>
        <i>b) venitul se califică a fi din investiții sau financiar (de exemplu dividende, dobânzi, royalty).</i>
      </p>
      <p>Astfel, veniturile obținute de cetățenii Republicii Moldova din munca de peste hotare nu cad sub incidența prevederilor menționate și nu sunt supuse impozitării în Republica Moldova, informează instituția.</p>
      <p>Totodată, Serviciul Fiscal de Stat anunță că, în urma examinării informațiilor recepționate de la instituțiile financiare, a depistat circa 380 de persoane fizice, care activează în Republica Modova, dar obțin venituri importante și din prestarea serviciilor unor companii IT nerezidente.</p>
      <p>Din lista persoanelor identificate, 47 contribuabili și-au onorat de sine stătător obligația de declarare și achitare a impozitului pe venit, suma veniturilor declarate constituind 20,8 milioane de lei.</p>
      <p>În prezent, 12 persoane fizice s-au conformat voluntar și au prezentat declarațiile cu privire la impozitul pe venit pentru perioadele fiscale 2017-2018, declarând venit impozabil obținut în valoare totală de 17,5 milioane lei și impozit pe venit în sumă totală de 3 milioane de lei.</p>
    </article>
  </body>
</html>
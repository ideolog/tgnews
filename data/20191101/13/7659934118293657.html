<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1971816/gantz-israil-h%C3%BCk%C3%BCmetini-kurmak-i%C3%A7in-ortak-arap-listesi-bloku-ile-g%C3%B6r%C3%BC%C5%9Ft%C3%BC"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-01T13:00:00+00:00"/>
    <meta property="og:title" content="Gantz İsrail hükümetini kurmak için Ortak Arap Listesi Bloku ile görüştü"/>
    <meta property="og:description" content="İsrail’de hükümeti kurmakla görevlendirilen Mavi-Beyaz İttifakı'nın lideri Benny Gantz, hükümet kurma müzakereleri kapsamında Likud Partisi ve İsrail vatandaşı Filistinlileri temsil eden partilerden oluşan Ortak Arap Listesi Bloku Başkanı Eymen Avde"/>
  </head>
  <body>
    <article>
      <h1>Gantz İsrail hükümetini kurmak için Ortak Arap Listesi Bloku ile görüştü</h1>
      <address>
        <time datetime="2019-11-01T13:00:00+00:00">01 Nov 2019, 13:00</time>
      </address>
      <p>İsrail’de hükümeti kurmakla görevlendirilen Mavi-Beyaz İttifakı'nın lideri Benny Gantz, hükümet kurma müzakereleri kapsamında Likud Partisi ve İsrail vatandaşı Filistinlileri temsil eden partilerden oluşan Ortak Arap Listesi Bloku Başkanı Eymen Avde ve aynı bloktan milletvekili Ahmed et-Tiybi ile görüştü.<br/><br/>Gantz’ın Likud Partisi ile görüşmesi karamsar yorumlarla biterken, Ortak Arap Listesi Bloku ile yaptığı toplantı, İsrail'deki Arap vatandaşlarının haklarına yönelik olumlu tutumlarla sona erdi.<br/><br/>Parti liderleriyle birkaç kanalda önemli konuşmalar yaptığını dile getiren Gantz, bu toplantılardaki atmosferin medyada yayınlandığı gibi olmadığına dikkat çekse de ayrıntı vermekten kaçındı.<br/><br/>Bütün parti liderlerinin üçüncü seçimlere girme tehlikesinin farkında olduğunu söyleyen Gantz, ekonomik ve stratejik duruma zarar vermemek için hükümet kurma sürecinde herkesin  sorumluluk alması gerektiğini ifade etti.<br/><br/>Gantz konuya ilişkin, “Knesset üyeleri, tüm vatandaşlara hizmet eden liberal bir ulusal birlik hükümeti kurulması için halkın gözünün üzerlerinde olduğunu biliyor” diye konuştu.<br/><br/>Benny Gantz, başarıya ulaşmak için ne kadar ciddi olduğunu göstermek için Likud Partisi ile yaptığı müzakereye lideri olduğu partinin milletvekillerinden Yair Lapid ile birlikte katılarak herkesi şaşırtmıştı.<br/><br/>Ancak, toplantı sonunda taraflar arasında ilerleme kaydedilmediği ve her iki tarafın da birbirine suçlamada bulunduğu belirtildi.<br/><br/>Likud Partisi kaynakları, “Lapid, Gantz'ı izlemek ve birlik hükümetini onaylamamak için toplantıya geldi” dedi.<br/><br/>Mavi-Beyaz İttifakı kaynakları ise toplantıda temel talepler ve Likud’un genel ilgi alanlarının ele alındığını bildirerek, Pazar günü bir toplantının daha yapılabileceği bilgisini verdi.<br/><br/>Ancak toplantıdaki Likud üyesi bakanlar Yariv Levin ve Ze'ev Elkin’e göre Gantz birlik hükümeti kurulmasına olumlu baktığı izlemini verdi. Ancak bakanlar tüm bunların Mavi-Beyaz İttifakı’nın medya önündeki bir oyunu ve müzakerelerin göstermelik olduğunu düşünüyor.<br/><br/>Bakanlar, Gantz’ın gerçek müzakerelerinin, Araplarla birlikte aşırı ve tehlikeli bir azınlık hükümeti kurma amacı ile Eymen Avde ile yaptığı görüşmeler olduğunu öne sürdü.<br/><br/>Şarku’l Avsat’a, Gantz’ın Ortak Arap Listesi Bloku ile yaptığı görüşmeye ilişkin bilgi veren siyasi bir kaynak, “Görüşmede atmosfer netti. Her iki taraf da, bu ulusal partilerden gelen Arapların Filistinlilere veya diğer Araplara karşı savaşması muhtemel bir İsrail hükümetine girmesi konusunda olgunlaşmamıştı. Ancak Gantz ile paylaştığı ortak bir hedef var. O da, Netanyahu'nun tek taraflı sağcı egemenliğinden kurtulmak” dedi.<br/><br/>Gantz, Araplar gelen birçok politik talebi gündemine dahil etti ve Filistin Kurtuluş Örgütü (FKÖ) ile barış görüşmelerini sürdürme, Arap vatandaşlara karşı ırksal ayrımcılık politikasına son vermeye gayret gösterme ve Araplarının evlerinin yıkılarak, yeni bir Arap şehri kurulması planları kaldırma sözü verdi.<br/><br/>Diğer yandan, Knesset’te Aşkenaz Yahudileri temsil eden Birleşik Tevrat Yahudiliği blokundan Moshe Jaffni, henüz hükümet kurma olasılığının görülmediğini dile getirdi.<br/><br/>Jaffni, “İsrail’deki parti sistemini çok iyi biliyorum. Uçurumun dibindeyiz. Benim düşünceme göre, başlangıçta böyle bir koalisyona karşı çıksalar bile, durumu anlayacak ve bir yolunu bulabilecek birçok kişi olacak” dedi.<br/><br/>Üçüncü bir seçim turuna gitmenin İsrail için hem ekonomik felaket, hem de sorumsuzluk anlamına geleceğini söyleyen Jaffni, “Kendimizi düzeltmemiz gerek. Dini partilerde de normal durumda katılmayacağımız şeyler olacak.  En azından belirli bir süre için uzlaşmamız gerek” şeklinde konuştu.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A2%D9%85%D8%B1%DB%8C%DA%A9%D8%A7-%D8%B5%D9%86%D8%A7%DB%8C%D8%B9-%D8%B9%D9%85%D8%B1%D8%A7%D9%86-%D9%88-%D8%B3%D8%A7%D8%AE%D8%AA-%D9%88-%D8%B3%D8%A7%D8%B2-%D8%A7%DB%8C%D8%B1%D8%A7%D9%86-%D8%B1%D8%A7-%D8%A8%D9%87-%D8%AF%D9%84%DB%8C%D9%84-%D8%AD%D8%B6%D9%88%D8%B1-%D8%B3%D9%BE%D8%A7%D9%87-%D9%BE%D8%A7%D8%B3%D8%AF%D8%A7%D8%B1%D8%A7%D9%86-%D8%AA%D8%AD%D8%B1%DB%8C%D9%85-%D9%85%DB%8C%E2%80%8C%DA%A9%D9%86%D8%AF-20191101/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-01T13:22:43+00:00"/>
    <meta property="og:title" content="آمریکا صنایع عمران و ساخت و ساز ایران را به دلیل حضور سپاه پاسداران تحریم می‌کند"/>
    <meta property="og:description" content="واشنگتن اعلام کرد که در ادامۀ روند تشدید تحریم‌ها علیه ایران، بخش عمران را که سپاه پاسداران در آن حضور زیاد دارد مورد تحریم قرار می‌دهد. در عین حال آمریکا برخی همکاری‌های اتمی &quot;صلح‌آمیز&quot; با ایران را همچنان مجاز شمرده است."/>
  </head>
  <body>
    <article>
      <h1>آمریکا صنایع عمران و ساخت و ساز ایران را به دلیل حضور سپاه پاسداران تحریم می‌کند</h1>
      <address>
        <time datetime="2019-11-01T13:22:43+00:00">01 Nov 2019, 13:22</time>
      </address>
      <p>
        <b>واشنگتن اعلام کرد که در ادامۀ روند تشدید تحریم‌ها علیه ایران، بخش عمران را که سپاه پاسداران در آن حضور زیاد دارد مورد تحریم قرار می‌دهد. در عین حال آمریکا برخی همکاری‌های اتمی "صلح‌آمیز" با ایران را همچنان مجاز شمرده است.</b>
      </p>
      <p>روز پنجشنبه ٣١ اکتبر/٩ آبان، وزارت امور خارجۀ آمریکا اعلام کرد که مایک پمپئو اقدامات خود را برای محدود ساختن برنامۀ هسته‌ای ایران ادامه می‌دهد.</p>
      <p>تحریم‌های تازه دوقسمت دارد: بخش ساختمان به دلیل حضور "مستقیم یا غیرمستقیم" سپاه پاسداران هدف گرفته شده است. همچنین مصالح و مواد "راهبردی" که در فعالیت‌های اتمی، موشکی یا نظامی کاربرد دارد، تحت تحریم قرار می‌گیرد. در بیانیۀ وزارت خارجه آمده است که با این تحریم‌ها، آمریکا "اجازه نخواهد داد که ایران برای سپاه پاسداران و فعالیت‌های ساختمانی و اتمی‌اش مصالح استراتژیک تهیه کند".</p>
      <p>بدین ترتیب صدور فلزاتی مثل کروم، نیکل، تنگستن یا تیتانیوم و همچنین گرافیت، زغال سنگ و نرم‌افزارهای صنعتی به ایران مشمول تحریم می‌شود.</p>
      <p>وزارت خارجۀ آمریکا می‌گوید که چهار "ماده (مصالح) راهبردی" - دو نوع فولاد ضدزنگ و دو نوع ورق منگنز – به دلیل داشتن کاربرد در برنامه‌های اتمی، تحت تحریم قرار می‌گیرد.</p>
      <p>
        <b>ادامۀ معافیت</b>
      </p>
      <p>هم‌زمان با اعلام تحریم‌های جدید، واشنگتن تصمیم دیگری گرفته که ظاهراً با تحریم‌های قبلی تناقض دارد: آمریکا مهلت همکاری‌های "صلح‌آمیز" هسته‌ای با ایران را ۹۰ روز دیگر تمدید کرد.</p>
      <p>بعد از امضای توافق اتمی، دولت آمریکا قبول کرده بود که برخی کالاهای قابل استفاده در برنامۀ هسته‌ای ایران از تحریم معاف شود و امکان ورود به کشور را داشته باشد. مهلت این معافیت‌ها قاعدتاً می‌بایست طی هفته آینده به سر برسد، اما مایک پمپئو این مهلت را برای سه ماه دیگر تمدید کرد. به عنوان مثال، هفتۀ پیش اعلام شده بود که کارشناسان انگلیسی برای "مدرن‌سازی" رآکتور هسته‌ای اراک با ایران همکاری می‌کنند. هدف از این گونه اقدامات، جلوگیری از تولید مواد قابل استفاده در سلاح اتمی است. تمدید معافیت‌ها اجازه می‌دهد که این نوع همکاری‌های روسیه، چین و اروپاییان با ایران فعلاً ادامه یابد.</p>
    </article>
  </body>
</html>
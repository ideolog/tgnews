<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/na-vihidnih-v-ukrayini-trohi-poteplishaye-328119_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T13:06:00+00:00"/>
    <meta property="og:title" content="На вихідних в Україні трохи потеплішає"/>
    <meta property="og:description" content="Синоптики обіцяють в основному суху погоду."/>
  </head>
  <body>
    <article>
      <h1>На вихідних в Україні трохи потеплішає</h1>
      <h2>Синоптики обіцяють в основному суху погоду.</h2>
      <address>
        <time datetime="2019-11-01T13:06:00+00:00">01 Nov 2019, 13:06</time>
      </address>
      <p>У вихідні, 2 і 3 жовтня, холодне повітря почне відступати на схід, а з південного заходу Європи в Україну переміститься більше тепла повітряна маса, повідомив Укргідрометцентр. Синоптики попереджають про посилення вітру у більшості областей країни, крім сходу. Невеликий дощ ймовірний місцями на заході та півночі країни.</p>
      <p>У суботу, 2 листопада опадів не передбачається, лише у західних областях вдень місцями невеликий дощ. Вітер південний, 7-12 м/с, вдень на Правобережжі пориви 15-20 м/с.</p>
      <p>Температура вночі опуститься до 0-5° морозу, вдень стовпчики термометрів покажуть 4-9° тепла; у східній частині вночі 7-12° морозу, вдень 1-6° тепла; на Закарпатті та крайньому півдні країни вночі від 3° тепла до 2° морозу, вдень 6-11° тепла.</p>
      <p>У суботу, 3 листопада у західних та місцями в північних областях України пройде невеликий дощ, на решті території без опадів. Вітер південний, 7-12 м/с, крім більшості західних і східних областей, пориви 15-20 м/с.</p>
      <p>Температура вночі 0-5° тепла, вдень повітря прогріється до 7-12°, на півдні Одеської області, Закарпатті та Прикарпатті до 16° тепла; у східній частині вночі 3-8° морозу, вдень 4-9° тепла.</p>
      <p>У Києві вночі в неділю невеликий дощ, вдень без опадів. Вітер південний, 7-12 м/с, місцями пориви 15-20 м/с. Температура вночі 3-5° тепла, вдень 10-12°.</p>
      <p>Раніше завідуюча відділом синоптичної метеорології Українського гідрометеорологічного інституту Віра Балабух розповіла про те, що <b><a href="https://dt.ua/UKRAINE/meteorolog-rozpovila-yakoyu-bude-cogorichna-zima-v-ukrayini-327816_.html">зима 2019-2020 років буде переважно теплою</a> </b>з великою кількістю днів з плюсовою температурою, ніж у попередні роки.</p>
      <p>За її словами, зміни клімату передбачають збільшення кількості днів із температурами вище 0 взимку, але при цьому кількість днів із температурою -10…-20 не змінюється – в залежності від регіону кількість таких днів може бути 2-3 за сезон, тоді як переважатиме протягом зими температура від -5 до +5 градусів.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
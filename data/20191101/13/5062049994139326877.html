<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10598--turnaj-mistryn-pliskovou-ceka-boj-o-semifinale-svitolinova-zustava-neporazena"/>
    <meta property="og:site_name" content="Tenisový svět"/>
    <meta property="article:published_time" content="2019-11-01T13:50:00+00:00"/>
    <meta property="og:title" content="Turnaj mistryň: Plíškovou čeká boj o semifinále. Svitolinová zůstává neporažena"/>
    <meta property="og:description" content="Turnaj mistryň uzavře v pátek skupinovou fázi. Jistotu postupu do semifinále již mají Svitolinová, Halepová a Bencicová. K této trojici se přidá buď Karolína Plíšková, nebo Simona Halepová. Právě vzájemný česko-rumunský souboj rozhodne o poslední semifinalistce. Kromě deblistek šla do akce Američanka Sofia Keninová, která v premiéře na tomto turnaji srdnatě vzdorovala Ukrajince Svitolinové. Obhájkyně titulu ale zvládla vyrovnanou bitvu lépe a zůstává po skupinové fázi neporažena."/>
  </head>
  <body>
    <article>
      <h1>Turnaj mistryň: Plíškovou čeká boj o semifinále. Svitolinová zůstává neporažena</h1>
      <address>
        <time datetime="2019-11-01T13:50:00+00:00">01 Nov 2019, 13:50</time>
      </address>
      <p>
        <b>Turnaj mistryň uzavře v pátek skupinovou fázi. Jistotu postupu do semifinále již mají Svitolinová, Halepová a Bencicová. K této trojici se přidá buď Karolína Plíšková, nebo Simona Halepová. Právě vzájemný česko-rumunský souboj rozhodne o poslední semifinalistce. Kromě deblistek šla do akce Američanka Sofia Keninová, která v premiéře na tomto turnaji srdnatě vzdorovala Ukrajince Svitolinové. Obhájkyně titulu ale zvládla vyrovnanou bitvu lépe a zůstává po skupinové fázi neporažena.</b>
      </p>
      <p><b>Plíšková může vybojovat třetí semifinále v řadě (14:10)<br/></b>Karolína Plíšková bude útočit v pátek odpoledne na třetí postup do semifinále Turnaje mistryň v řadě. Česká tenisová jednička se v přímém souboji o místenku mezi nejlepší čtyřkou utká s Rumunkou Simonou Halepovou. Světová pětka se naopak může podívat do semifinále poprvé po pěti letech, při třech posledních startech na Turnaji mistryň skončila Halepová vždy ve skupině. </p>
      <p>Mírnou favoritkou bude při páteční bitvě právě rumunská tenistka, která Plíškovou porazila v únoru při Fed Cupu v Ostravě. Dosud poslední vzájemné střetnutí ale ovládla aktuální světová dvojka, která si s Halepovou poradila při březnovém turnaji v Miami ve dvou setech. </p>
      <p><b>Svitolinová zakončila skupinu bez porážky</b><br/>Elina Svitolinová prolétla skupinovou fází letošního Turnaje mistryň bez porážky a bez ztráty setu! Obhájkyně loňského titulu si v závěrečném duelu poradila s Američankou Sofií Keninovou, která nahradila zraněnou Kanaďanku Biancu Andreescuovou. Svitolinová zvítězila ve vyrovnaném klání 7:5 a 7:6(10).</p>
      <p>Keninová si odbyla Turnaji mistryň velkou premiéru a v duelu s Ukrajinkou Svitolinovou rozhodně nezklamala. V tiebreaku druhého setu dokonce odvrátila čtyři mečboly a sama měla setbol. Ten však nevyužila a Svitolinová následným pátým mečbolem ukončila zápas.</p>
      <p><b>Nasazené jedničky prohrály i podruhé</b><br/>První nasazený deblový pár letošního Turnaje mistryň Mertensová – Sabalenková prohrál v Šen-čenu druhý zápas a je blízko vyřazení z turnaje. Belgicko-běloruská dvojice nestačila na již jisté postupující Babosovou s Mladenovicovou, kterým podlehla za hodinu a půl hry po setech 6:4, 2:6 a 5:10. Maďarka s Francouzkou naopak prošly skupinou bez porážky a míří za obhajobou loňského titulu. Mertensová se Sabalenkovou nyní budou fandit páru Čchan, Čchan, aby v odpoledním zápase porazil Grönefeldovou se Schuursovou. Za toho předpokladu by do semifinále postoupila právě belgicko-běloruská dvojice.</p>
      <p><b>Program na centrálním kurtu (začátek 9:00)</b><br/>Mertensová, Sabalenkvá (BEL/BLR) – <b>Babosová, Mladenovicová (HUN/FRA)</b> 6:4, 2:6, 5:10<br/>Sofia Keninová (USA) – <b>Elina Svitolinová (UKR)</b> 5:7, 6:7(10)<br/>KAROLÍNA PLÍŠKOVÁ – Simona Halepová (ROU)<br/>H.Čchan, L.Čchan. (obě TPE) – Grönefeldová, Schuursová (GER/NED)</p>
      <footer>Jan Havlovic, foto: Instagram – Karolína Plíšková</footer>
    </article>
  </body>
</html>
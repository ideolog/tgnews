<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Pep-Lluis-Marti-Hem-solucionar_0_2336166483.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T13:13:58+00:00"/>
    <meta property="og:title" content="Pep Lluís Martí: “Hem de conviure amb els errors per poder-los solucionar”"/>
    <meta property="og:description" content="L’entrenador mallorquí espera ser capaç de fer reaccionar el Girona"/>
  </head>
  <body>
    <article>
      <h1>Pep Lluís Martí: “Hem de conviure amb els errors per poder-los solucionar”</h1>
      <h2>L’entrenador mallorquí espera ser capaç de fer reaccionar el Girona</h2>
      <address>
        <time datetime="2019-11-01T13:13:58+00:00">01 Nov 2019, 13:13</time>
      </address>
      <p>Pep Lluís Martí ha mantingut avui el discurs ambiciós que va fer servir en la seva presentació, a principis de setmana, com a entrenador del Girona. “El canvi que vull visualitzar és guanyar. Estem inculcant una idea agressiva de joc perquè l’equip busqui la porteria contrària en tot moment”, ha reconegut en la prèvia de la seva estrena a la banqueta, diumenge contra l’Extremadura. “Hem de cuidar tots els detalls perquè la Segona Divisió és molt igualada i no importa ni el fet de venir de Primera. Hem tingut poc temps, però sento que estem preparats”. Els blanc-i-vermells, que transiten per la zona mitjana i encadenen tres jornades sense guanyar, necessiten trobar la tecla de l’estabilitat. “Volem seguir una mateixa línia, però s’ha de tenir paciència, estar tranquils i buscar, entre tots, el camí que ens permeti sumar resultats positius”.</p>
      <p>L’equip, que recupera Granell però té lesionats Juanpe, Aday, Ignasi Miquel i Jozabed, espera treure’s la por a fallar, un fet que està afectant decisivament en el seu joc. Esvaït l’efecte sorpresa i perduda l’alegria que el caracteritzava, fa massa temps que juga cohibit. “L’exigència és molt alta, però hem de donar llibertat als jugadors perquè se sentin còmodes i puguin donar la versió que volem. Aquesta és la meva responsabilitat”, ha confessat Martí, satisfet amb l’actitud que s’ha trobat al vestidor. “Noto complicitat, perquè l’equip té ganes de fer les coses bé. En el futbol equivocar-se és normal, això existeix i s’ha d’assumir. Hem de conviure amb els errors per poder-los solucionar”.</p>
      <p>Absorbir els nous conceptes, però, portarà unes setmanes. “El primer que desitjo és que els futbolistes interpretin correctament el que vull d’ells. Els veig involucrats, i això és bo, però hem d’assimilar les idees com més aviat millor”, ha afegit, i ha recordat que en aquesta categoria hi haurà temps per a tot. “Aquí no pujarà ningú fins a la jornada 41 o la 42, tothom tindrà moments d’alegria i de patiment. I haurem de saber-ho controlar tot, si volem ser forts”, ha finalitzat.</p>
    </article>
  </body>
</html>
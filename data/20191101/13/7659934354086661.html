<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1971851/irakta-g%C3%B6stericilerin-vazge%C3%A7ilmezi-facebook-twitter-ve-instagram"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-01T13:15:00+00:00"/>
    <meta property="og:title" content="Irak'ta göstericilerin vazgeçilmezi Facebook, Twitter ve Instagram"/>
    <meta property="og:description" content="medya uygulamaları, göstericilerin kendi aralarındaki iletişim sağlamasını ve seslerini dünyaya duyurmasını sağlıyor. Irak’taki bir üniversitede Sosyal Bilimler Fakültesi’nden mezun olan 28 yaşındaki Ali Casib, futbol videoları ve Avrupa futbol kulüp"/>
  </head>
  <body>
    <article>
      <h1>Irak'ta göstericilerin vazgeçilmezi Facebook, Twitter ve Instagram</h1>
      <address>
        <time datetime="2019-11-01T13:15:00+00:00">01 Nov 2019, 13:15</time>
      </address>
      <p>medya uygulamaları, göstericilerin kendi aralarındaki iletişim sağlamasını ve seslerini dünyaya duyurmasını sağlıyor.<br/><br/>Irak’taki bir üniversitede Sosyal Bilimler Fakültesi’nden mezun olan 28 yaşındaki Ali Casib, futbol videoları ve Avrupa futbol kulüplerinin bayrakları ile dolu olan Facebook sayfasını protesto gösterilerinin olduğu fotoğraf ve video sayfasına dönüştürdü. Facebook sayfasında, göz yaşartıcı bomba ile yaralanarak hastaneye kaldırılan göstericilerin görüntüsü de yer alıyor.<br/><br/>Iraklı yetkililerin iki hafta boyunca interneti kesmelerine rağmen protestocular, VPN uygulamaları ile sosyal medya hesaplarına ulaşım sağladılar. Iraklı Ali Casib de onlardan biri. Ali, sosyal medya hesaplarına girip Tahrir Meydanı’ndan protesto gösterilerine ait fotoğraf ve videoları yayınlıyor.<br/><br/>Ali Casip konu ile ilgili açıklamasında, etkilendiği olayları paylaştığını belirterek, insanların, yaptığı paylaşımlar ile doğrudan Irak’ta neler olup bittiğini gördüklerini söyledi. Olayları gerçek bir şekilde belgelemek istediğini söyleyen Casib, hükümet yetkililerinin gösteriler sırasında olup bitenleri çarpıttığını söyleyerek, eylemlere katılım sayısının azmış gibi gösterildiğini ifade etti. Iraklı birçok genç cep telefonlarını “muhabir” gibi kullanırken, olayları yakından belgelemek adına cep telefonlarını ambulanslardan ve polis araçlarından şarj ediyor.<br/><br/>Ali Casib, Irak’taki siyasi liderler ve İran aleyhindeki sert yorumları sebebiyle hedefte olduğunu söyledi. Casib açıklamasında, “Dün sabah 5’te beni sürekli durmadan arayan biri, eğer durmazsam annemi öldüreceğini söyledi. Bunun sebebini ise, İran ajanları ve hükümeti kontrol eden milislere karşı” olduğunu ifade etti.<br/><br/>Diş doktoru ve blog yazarı olan 29 yaşındaki Kasım el-Abadi, geleneksel medyanın haberleri çarpıttığı için kendilerinin gerçeği doğrudan yayınlama sorumluluğu taşıdıklarını söyledi. Polis tarafından göz yaşartıcı gaz atıldığı için maske takan bir genç ise, kimliği belli olmayan bazı kişilerin Tahrir Meydanı’nda asıl istenen şeyin önüne geçerek, olayları çarptırmaya çalıştıklarını ifade etti.<br/><br/>İngilizce yayın yaptığını belirten ve gösterilere destek veren Iraklı başka bir genç, yapılan canlı yayınlarla Iraklılara neler yapıldığını tüm dünyanın öğrendiğinin altını çizdi.<br/><br/>Birçok Iraklı genç, yerel TV kanalarının görmezden geldiği olayları, WhatsApp, Facebook, Twitter ve Instagram gibi sosyal medya platformları aracılığıyla dünyaya duyuruyor.<br/><br/>Göstericiler, Twitter aracılığıyla önceki gün ABD Büyükelçiliği’nin yanına düşen rokete ait video görüntülerini paylaşırken, bazı kullanıcılar olayı son dakika olarak takipçilerine duyurdu.<br/><br/>Öte yandan göstericiler, sosyal medya hesabından yaptıkları paylaşımlarla, Yeşil Bölge’ye giden iki köprüdeki engelleri kaldırma çağrısında bulundu.<br/><br/>Hükümet karşıtı gösterilere büyük destek veren Iraklılar, Başbakan Adil Abdulmehdi hükümetinin devrilmesini talep ediyor.</p>
    </article>
  </body>
</html>
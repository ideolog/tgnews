<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/flyet-ble-kansellert-men-kvinnen-fikk-ikke-erstatning/71765990"/>
    <meta property="og:site_name" content="Dinside"/>
    <meta property="article:published_time" content="2019-11-01T13:05:28+00:00"/>
    <meta property="og:title" content="Flyet ble kansellert, men kvinnen fikk ikke erstatning"/>
    <meta property="og:description" content="Hadde hun kjøpt «riktig» billett, ville saken vært grei."/>
  </head>
  <body>
    <article>
      <h6 class="kicker">Billettrefusjon ved flykansellering</h6>
      <h1>Flyet ble kansellert, men kvinnen fikk ikke erstatning</h1>
      <h2>Hadde hun kjøpt «riktig» billett, ville saken vært grei.</h2>
      <address><time datetime="2019-11-01T13:05:28+00:00">01 Nov 2019, 13:05</time> by <a rel="author">Eilin Lindvoll</a></address>
      <p>Nylig skrev <a href="https://flysmart24.no/2019/10/30/mistet-flyet-og-matte-betale-for-ny-billett-dette-var-tabben/">Flysmart24</a> om ei kvinne som skulle reise på langtur med Norwegian, men fant ingen direktefly. Derfor måtte hun kjøpe to separate billetter: Først fra Haugesund til Oslo, deretter videre til Tel Aviv i Israel.</p>
      <p>Da gjorde hun en feil som endte med å koste henne dyrt.</p>
      <related>
        <a href="https://www.dinside.no/reise/kansellert-fly-se-nar-du-ikke-kan-kreve-erstatning/71136224"/>
      </related>
      <h3>35 minutter for sen</h3>
      <p>Det som hendte var nemlig at flyet til den norske hovedstaden ble kansellert, slik at hun ikke rakk flyet videre derfra og måtte få ny billett til Israel. Denne kunne hun fått gratis, men Norwegians regler satte en stopper for dette:</p>
      <p>Passasjerene deres må sørge for at det er minst to timer mellom avgangene når de skal fly flere distanser og de ikke har gjennomgående billett.</p>
      <p>Reiseplan til kvinnen viste, derimot, at hun ikke hadde sørget for å gjøre slik Norwegian krever, og at det bare var 1 time og 25 minutter mellom ankomst Gardermoen og avgang Tel Aviv.</p>
      <related>
        <a href="https://www.dinside.no/reise/alle-dine-flyrettigheter-pa-ett-sted/71289148"/>
      </related>
      <p>Derfor ville ikke Norwegian hjelpe henne med ombooking til ny avgang. De krevde at hun kjøpte ny billett, og henviste til selskapets regel.</p>
      <h3>Klagde to ganger - fikk ikke erstatning</h3>
      <p>Kvinnen krevde først 600 euro i EU-kompensasjon for forsinkelsen og dekket ekstrautgifter til ny billett. Begge deler ble avvist blankt av Norwegian med henvisning til regelverket deres.</p>
      <p>Deretter har kvinnen forsøkt å få erstatning ved å klage saken inn for Transportklagenemnda for flyreiser, men til ingen nytte. Også nemnda henviste til denne regelen da den besluttet at kvinnen ikke skulle få medhold i klagen om å få 6000 kroner i erstatning og dekke ekstrautgiftene til ny billett.</p>
      <related>
        <a href="https://www.dinside.no/reise/slik-ble-ombordstigningen-mer-effektiv/71765336"/>
      </related>
      <h3>- Risky business</h3>
      <p>Mediesjef Knut-Morten Johansen i Sas forteller at dersom du kjøper en gjennomgående reise, slik at bookingen omfatter hele reisen, er du garantert å bli fraktet frem til det endelige bestemmelsesstedet om en forsinkelse eller kansellering fører til at du mister flyvning.</p>
      <p>- Det som dekkes ut over dette er ekstra måltider og overnatting(er) ved behov. Du er med andre ord ivaretatt, selv om flere selskaper er involvert i den opprinnelige reisen, sier Johansen til Dinside.no.</p>
      <p>Hvis du derimot opererer som «eget reisebyrå», og setter sammen enkeltstående flyturer for at de skal utgjøre en hel reise, har Transportklagenemnda og forsikringsselskapene gjort vedtak på hvor stor margin du må beregne i overgang fra mellom flyturene, fortsetter han.</p>
      <p>- Å sette sammen separate flyturer er litt «risky business» hvis forsinkelser oppstår, siden det er ingen som fanger deg opp i systemene om at du kommer fra et forsinket fly, avslutter Johansen.</p>
      <related>
        <a href="https://www.dinside.no/reise/dette-koster-endring-av-navn-og-dato-pa-billettene-dine/71291084"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/hindustan-city/story-delhi-will-always-be-a-very-loving-part-of-my-life-sayani-gupta-2827168.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T13:24:39+00:00"/>
    <meta property="og:title" content="दिल्ली हमेशा मेरे जीवन का एक बहुत ही प्यारा हिस्सा रहेगी : सयानी गुप्ता"/>
    <meta property="og:description" content="अभिनेत्री सयानी गुप्ता का नाता दिल्ली से काफी पुराना है। वह अपने कॉलेज के दिनों को बहुत याद करती हैं। वह अकसर दिल्ली आती हैं, लेकिन उनका मानना है कि अब दिल्ली बदल गई है। आइए उन्हीं से जानते हैं कि..."/>
  </head>
  <body>
    <article>
      <h1>दिल्ली हमेशा मेरे जीवन का एक बहुत ही प्यारा हिस्सा रहेगी : सयानी गुप्ता</h1>
      <address><time datetime="2019-11-01T13:24:39+00:00">01 Nov 2019, 13:24</time> by <a rel="author">नई दिल्ली | हिन्दुस्तान टीम</a></address>
      <p>अभिनेत्री सयानी गुप्ता का नाता दिल्ली से काफी पुराना है। वह अपने कॉलेज के दिनों को बहुत याद करती हैं। वह अकसर दिल्ली आती हैं, लेकिन उनका मानना है कि अब दिल्ली बदल गई है। आइए उन्हीं से जानते हैं कि दिल्ली में उन्होंने क्या बदलाव देखे...</p>
      <p>अभिनेत्री सयानी गुप्ता के फिल्मों और वेब सिरीज में दमदार प्रदर्शन ने उन्हें बेहतरीन एक्टर्स की फेहरिस्त में शुमार कर लिया है। वह जब भी दिल्ली आती हैं, तो सतर्क और घर के अंदर रहना ही पसंद करती है। इसका दोष वह शहर के आक्रामक रवैये को देती हैं।</p>
      <p>दिल्ली विश्वविद्यालय के लेडी श्रीराम कॉलेज फॉर वीमेन (एलएसआर) से पढ़ीं सयानी को लगता है कि शहर बहुत बदल गया है। बकौल सयानी, ‘जब मैं दिल्ली आती हूं, तो बाहर जाना पसंद नहीं करती, क्योंकि दिल्ली अब पहली जैसी नहीं रही। अब आप जो भी पहनते हैं, उसके बारे में सोचना पड़ता है। मेरे कॉलेज के दिनों में ऐसा बिल्कुल नहीं था। मैंने उस दौरान (2004-2007) बैकलेस टॉप पहन कर डीटीसी बसों में यात्रा की है और तब ऐसा कोई डर नहीं था!’</p>
      <p>2012 में वह दिल्ली एक फिल्म ‘सेकंड मैरिज डॉट कॉम’ की शूटिंग के लिए एनसीआर आई थीं, तब हुई एक अप्रिय घटना उन्हें कंपकंपा देती है। वह बताती हैं, ‘मैं शूटिंग से एक दिन पहले ही  गुरुग्राम पहुंच गई थी और उसी दिन शाम 6 बजे सार्वजनिक रूप से किसी ने मेरे साथ छेड़छाड़ की। मुझे बेहद गुस्सा आया। फिर वेब फिल्म ‘दि हंग्री’ (2017) के लिए मैं और टिस्का चोपड़ा दिल्ली आए... हमारे साथ जो जूनियर आर्टिस्ट्स थे, वही हमें देख रहे थे। ऐसे में आप अपने ही सेट पर अजीब-सा महसूस करते हैं। दिल्ली ऐसी हो गई है...!’ सयानी कहती हैं कि उन्होंने शहर का बदसूरत पक्ष भी देखा है। लेकिन फिर भी वह अपने कॉलेज के दिनों की वजह से और यहां के खाने के कारण दिल्ली आती-जाती रहती हैं। </p>
      <p>वह कहती हैं, ‘दिल्ली हमेशा मेरे जीवन का एक बहुत ही प्यारा हिस्सा रहेगी। कॉलेज में मेरे प्रारंभिक वर्ष शानदार थे, क्योंकि एलएसआर एक करिश्माई स्थान था। जब मैं दिल्ली में काम कर रही थी, तब भी कई कॉन्फ्रेंस में हिस्सा लिया करती थी। मैं रात में साढ़े नौ से 10 बजे के आसपास प्रगति मैदान के बाहर कई बाहर टहली हूं। अब तो यह सोचा भी नहीं जा सकता। अब तो शायद कोई सेकेंड्स में ही आपको उठा ले जाएगा।</p>
      <p>हिना रखेजा<br/> </p>
    </article>
  </body>
</html>
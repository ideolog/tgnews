<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980810063.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-01T13:47:00+00:00"/>
    <meta property="og:title" content="جزئبات ثبت‌نام طرح اقدام ملی مسکن"/>
    <meta property="og:description" content="به گزارش مهر به نقل از وزارت راه و شهرسازی، محمد اسلامی گفت: تفاهمنامه‌هایی با بنیاد مستضعفان، ستاد اجرایی فرمان امام‌خمینی(ره)، وزارت آموزش و پرورش، وزارت دفاع و وزارت کار، تعاون و رفاه اجتماعی برای خانه‌دار شدن شاغلان آنها امضا شد و وزارت راه برای سایر نهادها و سازمان‌ها آماده همکاری در خصوص طرح مسکن است. وظیفه وزارت راه و شهرسازی به لحاظ قانونی، ایجاد زمینه و بستر لازم برای خانه‌دار شدن اقشار متوسط و کم درآمد جامعه است."/>
  </head>
  <body>
    <article>
      <h1>جزئبات ثبت‌نام طرح اقدام ملی مسکن</h1>
      <address>
        <time datetime="2019-11-01T13:47:00+00:00">01 Nov 2019, 13:47</time>
      </address>
      <p>وزیر راه و شهرسازی از آغاز ثبت‌نام طرح اقدام ملی مسکن در ۱۰ استان کشور از ۱۵ آبان خبر داد و گفت: احداث ۱۸۰ هزار واحد مسکونی در حال انجام است.</p>
      <p>به گزارش مهر به نقل از وزارت راه و شهرسازی، محمد اسلامی گفت: تفاهمنامه‌هایی با بنیاد مستضعفان، ستاد اجرایی فرمان امام‌خمینی(ره)، وزارت آموزش و پرورش، وزارت دفاع و وزارت کار، تعاون و رفاه اجتماعی برای خانه‌دار شدن شاغلان آنها امضا شد و وزارت راه برای سایر نهادها و سازمان‌ها آماده همکاری در خصوص طرح مسکن است. وظیفه وزارت راه و شهرسازی به لحاظ قانونی، ایجاد زمینه و بستر لازم برای خانه‌دار شدن اقشار متوسط و کم درآمد جامعه است.</p>
      <p>وی با اشاره به اینکه رونمایی و آغاز ثبت نام طرح اقدام ملی مسکن به صورت همزمان در ۱۰ استان کشور به صورت سراسری آغاز می شود، گفت: تفاهم‌نامه‌هایی با بنیاد مستضعفان، ستاد اجرایی فرمان امام‌خمینی(ره)، وزارت آموزش و پرورش، وزارت دفاع و وزارت کار، تعاون و رفاه اجتماعی برای خانه‌دار شدن شاغلان آنها به امضا رسیده و وزارت راه برای سایر نهادها و سازمان‌ها آماده همکاری در خصوص طرح مسکن است.</p>
      <p>وی با بیان اینکه از بدو ورود خود به وزارتخانه راه و شهرسازی دو موضوعِ تکمیل واحدهای مسکونی مهر و همچنین تولید ۴۰۰ هزار واحد مسکونی در قالب طرح اقدام ملی مسکن را در دستور کار خود قرار داد، گفت: در خصوص مسکن مهر تلاش شد تا موانع واحدهای باقیمانده‌ که پرونده‌های قضایی ندارند، رفع شود و با مشارکت مردم و تامین بخشی از منابع مالی واحدها به اتمام برسند که تاکنون کار ۱۴۵ هزار واحد از بدو ورود من به وزارتخانه به پایان رسید.</p>
      <p>
        <b>بهره‌برداری از ۱۴۵ هزار واحد مسکن مهر در سال ۹۷ و ۹۸</b>
      </p>
      <p>وزیر راه و شهرسازی ادامه داد: بیش از ۱۴۰ هزار واحد مسکن مهر نیز آماده است تا انشعابات آن وصل شود و  مورد بهره‌برداری قرار گیرد.</p>
      <p>اسلامی افزود: ۱۰۰ هزار واحد مسکونی مهر نیز بدون متقاضی هستند و مشکلاتی دارند که باید برطرف شوند. حل مشکلات این تعداد واحدهای مسکونی و تکمیل واحدهای فوق با همکاری بنیاد مسکن انقلاب اسلامی، سازمان ملی زمین و مسکن و شرکت عمران شهرهای جدید در دستور کار قرار دارد و خوشبختانه با تلاش در حال ریل گذاری در مسیر واقعی خود است.</p>
      <p>وی اظهار امیدواری کرد تا اتمام واحدهای مسکونی مهر بدون پرونده‌های قضایی و حقوقی تا پایان امسال انجام شود. وی همچنین اعلام کرد: برخی از واحدهای مسکن مهر که پرونده‌های حقوقی و قضایی دارند باید در مراجع و محاکم قضایی تعیین تکلیف شوند.</p>
      <p>عضو کابینه دولت دوازدهم همچنین محور دوم فعالیت‌های خود و مجموعه وزارت راه و شهرسازی را در خصوص بخش مسکن، برنامه ریزی پایدار برای تولید مداوم و مستمر مسکن عنوان و خاطرنشان کرد: وظیفه وزارت راه و شهرسازی به لحاظ قانونی، ایجاد زمینه و بستر لازم برای خانه دار شدن اقشار متوسط و کم درآمد جامعه است که در این راه تلاش شده است تا با به‌کارگیری تمامی ظرفیت‌های مردمی و تسهیل در کارها بتوانیم نهضت‌خانه سازی را ایجاد کنیم.</p>
      <p>
        <b>آغاز عملیات اجرایی ۱۸۰ هزار واحد طرح اقدام ملی مسکن</b>
      </p>
      <p>اسلامی توضیح داد: ارایه طرح اقدام ملی مسکن و احداث ۴۰۰ هزار واحد در دو سال ۹۸ و ۹۹ از برنامه های وزارتخانه است که به جدیت در حال دنبال و پیگیری است. هم اکنون برنامه ریزی در این‌باره آغاز شده و زمین ها شناسایی شده اند.</p>
      <p>وزیر راه و شهرسازی یادآوری کرد: در حال حاضر عملیات اجرایی ۱۸۰ هزار واحد آغاز شده و در دست اجرا قرار دارد.</p>
      <p>سیاستگذار حوزه مسکن کشور با تاکید بر اینکه در طرح اقدام ملی مسکن تلاش فراوانی شده تا تجربه دولت های گذشته در تولید مسکن در مناطقی که فاقد متفاضی و بدون زیرساخت های لازم است انجام نشود، تصریح کرد: تمامی تلاش در طرح اقدام ملی مسکن این است که زندگی مردم در واحدهای مسکونی و در محلات شان مناسب و مطلوب باشد.</p>
      <p>اسلامی همچنین اعلام کرد: سامانه ای طراحی شده که محوریت آن بنیاد مسکن انقلاب اسلامی است و به صورت پایلوت ثبت نام طرح اقدام ملی مسکن در این سامانه و در استان کرمان انجام شد که غربالگری در این خصوص به پایان رسیده است.</p>
      <p>وزیر راه و شهرسازی همچنین سه شرط اصلی ثبت نام در طرح اقدام ملی مسکن را شروط قانون ساماندهی زمین و مسکن عنوان کرد و گفت: تاهل، سابقه سکونت در شهر موردتقاضای مسکن و همچنین عدم بهره مندی از امکانات و تسهیلات دولتی در خرید واحدهای مسکونی از جمله شروط ثبت نام در این طرح است.</p>
      <p>
        <b>رونمایی و آغاز ثبت نام طرح اقدام ملی مسکن از ۱۵ آبان</b>
      </p>
      <p>به گفته وزیر راه و شهرسازی، آغاز ثبت نام طرح اقدام ملی مسکن در ۱۰ استان کشور و همچنین معرفی سامانه بنا بر وعده‌ای که اعلام شد در ۱۵ آبان انجام می‌شود و در همان روز پذیرش در ۱۰ استان آغاز خواهد شد.</p>
      <p>اسلامی با یادآوری این مطلب که آغاز طرح اقدام ملی مسکن در کلانشهرها و از جمله تهران با حضور رییس‌جمهور در ماه‌های گذشته آغاز شد، توضیح داد: در شهرهای جدید اقدامات احداث حدود ۶۷ هزار واحد طرح اقدام ملی آغاز شده است و  در شهرهای جدید پیرامون کلانشهرها که جامعه هدف این شرکت است زمین در اختیار پروژه طرح اقدام ملی قرار می‌گیرد تا جامعه هدف این طرح بتوانند بهره‌مندی لازم را در خصوص رفع نیاز مسکن داشته باشند.</p>
      <p>این مقام مسئول و سیاستگذار با تاکید بر اینکه مجموع اقدامات اشاره شده با هدف جریان سازی تولید مسکن و کسب اطمینان و اعتماد مردم برای تولید مسکن در مناطق شهری است، گفت: احداث ۴۰۰ هزار واحد مسکونی در سال های ۹۸ و ۹۹ و همچنین سالانه ۲۰۰ هزار واحد مسکن روستایی از جمله برنامه هایی است که در دستور کار قرار دارد. در نظر داریم تا این تعداد را به رقم ثابت در سال برسانیم و در دولت های آینده این طرح ادامه یابد.</p>
      <p>وی در عین حال در بخشی از سخنان خود به تحولات سال گذشته و التهابات اقتصادی کشور که تاثیری عمیقی بر بخش مسکن گذاشت اشاره کرد و خاطرنشان کرد: با مجموعه برنامه هایی که تدارک دیدیم تلاش کردیم تا التهابات بخش مسکن را کنترل کنیم.</p>
      <p>اسلامی تاکید کرد: تلاش شده تا پروژه‌های طرح اقدام ملی مسکن در نقاط مستعد هرچه سریع‌تر و توسط خود مردم و بخش خصوصی آغاز شود. ضوابط نیز بدین گونه است که در نقاط مستعد، زمین عرضه و در صدور پروانه های ساختمان تسریع ایجاد می‌شود به نحوی که با سهولت زمین در اختیار واجدان شرایط قرار بگیرد و عملیات ساخت وساز و احداث واحدهای مسکونی آغاز شود.</p>
      <p>وی همچنین گفت: در نظر است تا در برخی از مناطق مستعد زمین به صورت گروهی در اختیار متقاضین قرار گیرد تا متقاضیان خود به صورت گروهی اقدام به ساخت و ساز کنند.</p>
      <p>وزیر راه و شهرسازی، تجربه‌ها و تسهیلگری‌های بنیاد مسکن انقلاب اسلامی را در تهیه نقشه، طراحی و جواز ساخت و ساز موثر برشمرد و تاکید کرد که از این تجربیات نهایت بهره‌برده می‌شود و در عین حال، پشتیبانی و نظارت فنی ارایه خواهد شد تا بخش زیادی از واحدهای مسکونی با مشارکت واقعی مردم احداث شوند.</p>
      <p>
        <b>آمادگی وزارتخانه راه و شهرسازی برای ساخت مسکن با دستگاه‌ها و وزارتخانه‌ها</b>
      </p>
      <p>عضو کابینه دولت دوازدهم همچنین در بخش دیگری از صبحت‌های خود اعلام کرد: همزمان با اجرای طرح اقدام ملی مسکن، چند طرح دیگر همزمان در دستور کار قرار دارد. احداث ۱۰۰ هزار واحد مسکونی برای نیروهای مسلح، طبق تفاهمنامه منعقد شده بین وزارت راه و وزارت دفاع در دستور کار قرار دارد. در این طرح، در مناطقی که وزارت دفاع خود زمین دارد اقدامات احداث شروع شده و در مناطق دیگر با کمک وزارت راه، زمین‌های موردنیاز در اختیار نیروهای مسلح برای احداث واحدهای مسکونی قرار می‌گیرد.</p>
      <p>اسلامی دیگر اقدامات وزارت راه و شهرسازی را در بخش مسکن، امضای تفاهمنامه با ستاد اجرایی فرمان امام خمینی (ره) برشمرد و گفت: هم اکنون این ستاد حدود ۸۰۰۰ واحد را آغاز کرده است و در آینده نزدیک پروژه‌ای را کلنگ‌زنی خواهیم کرد.</p>
      <p>وی افزود:‌ پروژه بزرگ دیگری نیز تا پایان سال آغاز خواهد شد. محیط‌ها و مناطقی که ۵۰ هزار واحد مسکونی موضوع تفاهمنامه برای احداث هستند نهایی و قطعی خواهند شد و کار احداث ۵۰ هزار واحد موضوع تفاهمنامه به سرانجام می‌رسد.</p>
      <p>وزیر راه و شهرسازی امضای تفاهمنامه با بنیاد مستضعفان انقلاب اسلامی و آغاز پروژه مشترک با آن بنیاد را از دیگر اقدامات عنوان کرد و توضیح داد: با وزارت کار، تعاون و رفاه اجتماعی هم برای مسکن کارگران و مسکن بازنشستگان تامین اجتماعی تفاهمنامه‌ای به امضا رسانده ایم که در حال مذاکره با وزارت تعاون، کار و رفاه اجتماعی در این خصوص هستیم تا بتوانیم زمین را در اختیار آنها قرار دهیم تا بتوانند جامعه کارگری و بازنشستگان را تحت پوشش این طرح و تامین مسکن قرار دهند.</p>
      <p>وی امضای تفاهمنامه با وزارت آموزش و پرورش  را از دیگر اقدامات تحقق طرح اقدام ملی وزارت راه و شهرسازی برای خانه دار شدن فرهنگیان برشمرد و افزود: جامعه بزرگ فرهنگیان، بازنشستگان و نیروهای مسلح، سه جامعه بزرگی هستند که در تفاهمنامه‌های منعتقد شده و یا در حال انعقاد، مورد توجه وزارت راه و شهرسازی بوده‌اند.</p>
      <p>اسلامی در پایان اعلام کرد: وزارت راه و شهرسازی آمادگی دارد در قالب تفاهم نامه های منعقد شده با وزارتخانه ها و نهادها، با سایر دستگاه ها و وزارتخانه ها در صورت تمایل به اجرای این طرح، تفاهمنامه همکاری مشترک به امضا برساند و حمایت و پشتیبانی لازم را برای صاحبخانه شدن کارمندان دولتی فراهم کند.</p>
    </article>
  </body>
</html>
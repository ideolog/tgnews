<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543865.html/%D8%A7%DB%8C%D8%B3%D8%AA%D8%A7%D8%AF%DA%AF%DB%8C-%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C-%D8%AF%D8%B1-%D8%A8%D8%B1%D8%A7%D8%A8%D8%B1-%D8%A2%D9%85%D8%B1%DB%8C%DA%A9%D8%A7-%D8%AF%D8%A7%D8%B1%D8%A7%DB%8C-%D9%BE%D8%B4%D8%AA%D9%88%D8%A7%D9%86%D9%87-%D8%B9%D9%82%D9%84%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T13:40:00+00:00"/>
    <meta property="og:title" content="ایستادگی جمهوری اسلامی در برابر آمریکا دارای پشتوانه عقلی است"/>
    <meta property="og:description" content="کارشناس مسائل سیاسی با بیان اینکه ایستادگی ملت ایران و نظام جمهوری اسلامی در برابر امریکا دارای پشتوانه عقلی است، گفت: اگر دیروز لانه جاسوسی را تسخیر کردیم امروز بحث خروج آمریکا از منطقه را مطرح می کنیم و این نشانگر قدرت جمهوری اسلامی است."/>
  </head>
  <body>
    <article>
      <h1>ایستادگی جمهوری اسلامی در برابر آمریکا دارای پشتوانه عقلی است</h1>
      <h2>کارشناس مسائل سیاسی:</h2>
      <address>
        <time datetime="2019-11-01T13:40:00+00:00">01 Nov 2019, 13:40</time>
      </address>
      <p>کارشناس مسائل سیاسی با بیان اینکه ایستادگی ملت ایران و نظام جمهوری اسلامی در برابر امریکا دارای پشتوانه عقلی است، گفت: اگر دیروز لانه جاسوسی را تسخیر کردیم امروز بحث خروج آمریکا از منطقه را مطرح می کنیم و این نشانگر قدرت جمهوری اسلامی است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ بهزاد دانشفر، کارشناس مسائل سیاسی در گفتگو با خبرنگار پایگاه خبری تحلیلی <a href="http://asrehamedan.ir/29073">عصر همدان</a>؛ با اشاره به یوم الله ۱۳ آبان که بعنوان روز مبارزه با استکبار نام گرفته اظهار داشت: یکی از وقایعی که در طول تاریخ و با تبلیغات متعدد امپریالیسم رسانه‌ای و خبری مورد ظلم قرار گرفته بحث ۱۳ آبان و تسخیر سفارت امریکا است.</p>
      <p>وی افزود: در خصوص تسخیر سفارت امریکا اسناد به جا مانده به خوبی نشان می دهند که این سفارت خانه چقدر در مسائل داخل کشور ما دخالت می کرد.</p>
      <p>این کارشناس مسائل سیاسی در ادامه با بیان اینکه ایستادگی ملت ایران و نظام جمهوری اسلامی در برابر امریکا دارای پشتوانه عقلی است عنوان کرد: تمامی اقدامات مقابله ای نظام جمهوری اسلامی ایران به ویژه در حوزه اندیشه انقلاب اسلامی دارای پشتوانه عقلی است و البته در حوزه عمل برخی کاستی های داریم اما در حوزه اندیشه ای اقدامات ما تماما دارای پشتوانه عقلی است.</p>
      <p>این استاد دانشگاه با اشاره به اندیشه امامین انقلاب گفت: اساس اندیشه امام، انقلاب و رهبری برگرفته از اسلام ناب است و اسلام هم کاملا منطبق با عقلانیت و عین عقلانیت است.</p>
      <p>وی در ادامه با اشاره به تحقیر آمریکا با تسخیر سفارت و تحریف واقعیت در رسانه های غربی عنوان کرد: آمریکایی ها برای تحریف واقعه تاریخی ۱۳ آبان فیلم آرگو را ساختند و در جهان آن را نمایش دادند و آن یک تحریف واقعیت بود.</p>
      <p>این کارشناس مسائل سیاسی با بیان اینکه باید نخبگان واقعیت کاملاً وارونه شده در رسانه ها و در حال وارونه جلوه دادن واقعیت ها را بشناسند به اسناد به جا مانده در لانه جاسوسی امریکا اشاره کرد و اظهار داشت: بیش از ۶۰ جلد سند که اساس جاسوسی و عملکرد امریکا را نشان می دهد در لانه جاسوسی وجود دارد.</p>
      <p>دانشفر با بیان اینکه تسخیر سفارت، امریکا را در جهان تحقیر کرد گفت: اگر دیروز لانه جاسوسی را تسخیر کردیم امروز بحث خروج آمریکا از منطقه را مطرح می کنیم و این نشانگر آن است که جمهوری اسلامی در طول این ۴۰ سال به قدرت بی نظیری دست یافته است.</p>
      <p>این استاد دانشگاه با بیان اینکه رهبر انقلاب می فرمایند بزرگترین مقابله با آمریکا خدمت رسانی به مردم است خاطر نشان کرد:  در فضای داخلی باید متوجه کوتاهی ها و دشمنی ها در حوزه خدمت‌رسانی باشیم و با اتکا به ظرفیت های داخلی مشکلات را حل کنیم.</p>
      <p>دانشفر در ادامه با اشاره به تعامل و ارتباط کشورمان با امریکا گفت: برجام سندی است که ارتباط ما با آمریکا را نشان می‌دهد اما باید پرسید بعد از گذشت ۶ سال برجام چه شد؟ با وجود اینکه گزارشات آژانس بین‌المللی انرژی اتمی فعالیت‌های ایران را تایید می‌کرد چرا غربی ها آمریکا را در برابر خروج از برجام محکوم نکردند؟</p>
      <p>این کارشناس مسائل سیاسی با بیان اینکه نباید اقدامات امریکایی و اروپایی ها در برجام را فراموش کنیم تاکید کرد: بعد از ۶ سال هم برجام را و هم تحریم را پذیرفتیم این درحالی است که تعهدات خود را به طور کامل انجام دادیم و نباید مسائل برجام را هم فراموش کنیم.</p>
      <p>وی در پاسخ به این پرسش که آیا می توان با امریکا و غربی ها بطور اعم، تعامل و مذاکره کرد و از قبل آن به پیشرفت و توسعه دست یافت تصریح کرد: در خصوص نظام بین الملل باید نگاه ساختاری داشته باشیم ما یک نظام سلطه و یک نظام زیر سلطه را در جهان می بینیم و کسانی که می خواهند در نظام سلطه قرار گیرند درصدد بهره مندی از جنبه حقوقی و سیاسی و امکانات مادی آن هستند.</p>
      <p>این کارشناس مسائل سیاسی با اشاره به سابقه مذاکره و تعامل برخی کشور ها با امریکا و پذیرش ساختار های نظام سلطه خاطر نشان کرد: نوع نگاه نظام سلطه قطعاً کشورهایی را که می خواهند در سیستم امریکا و غرب پیشرفت کنند به اضمحلال خواهد کشاند و کشورهایی نظیر مکزیک و کشور های منطقه که با غربی ها و امریکا برای حل مشکلات خود ارتباط برقرار کردند الان با چالش روبرو هستند.</p>
      <p>انتهای پیام/</p>
    </article>
  </body>
</html>
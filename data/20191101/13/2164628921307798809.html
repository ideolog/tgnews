<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42583_12-richniy-sin-u-likarni-batko-pomer-na-mistsi-Na-Zakarpatti-smertelna-avtoprihoda-"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-01T13:27:00+00:00"/>
    <meta property="og:title" content="12-річний син у лікарні, батько помер на місці. На Закарпатті смертельна автопригода"/>
    <meta property="og:description" content="Вчора, 31 жовтня, о 14:12 годині, до поліції надійшло повідомлення від аноніма про те, що в селі Сюрте Ужгородського району сталася ДТП. На м"/>
  </head>
  <body>
    <article>
      <h1>12-річний син у лікарні, батько помер на місці. На Закарпатті смертельна автопригода</h1>
      <address>
        <time datetime="2019-11-01T13:27:00+00:00">01 Nov 2019, 13:27</time>
      </address>
      <p>
        <b>Вчора, 31 жовтня, о 14:12 годині, до поліції надійшло повідомлення від аноніма про те, що в селі Сюрте Ужгородського району сталася ДТП.</b>
      </p>
      <p>На місце події виїхала слідчо-оперативна група та група реагування патрульної поліції. Поліцейські встановили, що автомобіль "Opel Astra" іноземної реєстрації, під керуванням 39-річного мешканця села Паладь Комарівці, що на Ужгорощині, рухався з села Ратівці в напрямку села Сюрте. Водій не впорався з керуванням та допустив зіткнення з трактором, що виконував дорожні роботи. За кермом трактора перебував 55-річний житель села Туриця, що на Перечинщині.</p>
      <p>Від отриманих травм водій автомобіля  "Opel Astra" помер на місці події. Його 12-річний пасажир, учень 6-го класу, мешканець села Паладь Комарівці, доставлений до лікарні.</p>
      <p>Автомобіль поміщено на спец майданчик Ужгородського районного відділення поліції. За фактом ДТП відкрито кримінальне провадження за частиною 2 статті 286 Кримінального кодексу України (Порушення правил безпеки дорожнього руху з летальними наслідками).</p>
      <p>Про це повідомляє відділ комунікації поліції Закарпатської області</p>
      <p> </p>
    </article>
  </body>
</html>
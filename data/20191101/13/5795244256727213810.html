<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/krasota-i-moda/ukrajinska-modna-premiya-best-fashion-awards-dodala-novu-nominaciyu-50051094.html?utm_source=telegram"/>
    <meta property="og:site_name" content="НВ"/>
    <meta property="article:published_time" content="2019-11-01T13:05:00+00:00"/>
    <meta property="og:title" content="Ні - натуральному хутру. В Україні вперше нагородять найбільш етичного модельєра"/>
    <meta property="og:description" content="19 листопада в Києві вдев’яте відбудеться Церемонія нагородження єдиною в Україні професійною премією у сфері моди."/>
  </head>
  <body>
    <article>
      <h1>Ні - натуральному хутру. В Україні вперше нагородять найбільш етичного модельєра</h1>
      <h2>19 листопада в Києві вдев’яте відбудеться Церемонія нагородження єдиною в Україні професійною премією у сфері моди.</h2>
      <address>
        <time datetime="2019-11-01T13:05:00+00:00">01 Nov 2019, 13:05</time>
      </address>
      <p>Організатори премії Best Fashion Awards готуються вручати головні модні нагороди 2019 року. Так, у списку номінацій очікується поповнення. Вперше за дев’ять років існування Best Fashion Awards буде вручено нагороду у спеціальній номінації Cruelty-free fashion від гуманістичного руху UAnimals.</p>
      <p>До складу журі номінації увійшли: голова оргкомітету Ukrainian Fashion Week Ірина Данилевська, засновник гуманістичного руху UAnimals Олександр Тодорчук і кураторка міжнародного об'єднання Fur Free Alliance Бріджит Оеле.</p>
      <p>За останні роки цілий ряд учасників Ukrainian Fashion Week рухається у напрямі гуманності. Офіційне зобов’язання не використовувати натуральне хутро на запит UAnimals підписали ANDRE TAN, LAKE studio, BEVZA, ELENAREVA і ще з десяток авторитетних дизайнерів.</p>
      <p>Партнером номінації Cruelty-free fashion стало світове об'єднання Fur Free Alliance, а до складу журі номінації увійшла кураторка альянсу Бріджит Оеле: «По всьому світу ми бачимо великі модні бренди, такі як Gucci, Michael Kors та Versace, що відмовляються від хутра. Покупці більше не хочуть підтримувати жорстокість до тварин. Приємно бачити, що українські дизайнери підтримують цей рух і вибирають стійкі альтернативи».</p>
      <p>«Гуманність — не модний тренд. Мода на гуманність не закінчиться ніколи. Я пишаюсь українськими дизайнерами, які підтримують рух Cruelty-free fashion, запалюючи своєю принциповою позицією тисячі прихильників. Як в Україні так і в усьому світі» — говорить співзасновниця та голова оргкомітету Ukrainian Fashion Week Ірина Данилевська.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/723/big/7ea3a991470781b56b25c90103a1623e.png?stamp=20191101145317&amp;q=85&amp;output=jpg&amp;bg=white"/>
        <figcaption>Лауреати Best Fashion Awards 2017 / Фото: @Best Fashion Awards</figcaption>
      </figure>
      <p>Нагадаємо, премія Best Fashion Awards була заснована в 2010 році і стала єдиною українською професійною премія в сфері моди.</p>
      <p>Премію Best Fashion Awards у 2019 році вручатимуть у таких номінаціях:</p>
      <p>Найкращий дизайнер жіночого одягу<br/>Найкращий дизайнер чоловічого одягу<br/>Найкращий дизайнер аксесуарів<br/>За найкращу fashion-постановку<br/>Відкриття року<br/>Прорив року<br/>За розвиток української fashion-індустрії у напрямку SUSTAINABLE fashion<br/>Cruelty-free fashion (вручатиметься вперше, за рішенням спеціального міжнародного журі).</p>
      <p>Читайте також:<br/><a href="https://style.nv.ua/ukr/krasota-i-moda/tina-karol-monatik-masha-jefrosinina-hosti-ta-peremozhtsi-tseremoniji-nahorodzhennja-krashchikh-dizajneriv-ukrajini-2507686.html">&amp;nbspТіна Кароль, Монатік, Маша Єфросиніна. Гості та переможці церемонії нагородження кращих дизайнерів України</a></p>
    </article>
  </body>
</html>
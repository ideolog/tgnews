<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/01/skaletska_zayavyla_shcho_zvilnyt_usih_svoih_radnykiv_1681513"/>
    <meta property="og:site_name" content="ZIK.UA"/>
    <meta property="article:published_time" content="2019-11-01T13:05:00+00:00"/>
    <meta property="og:title" content="Скалецька заявила, що звільнить усіх своїх радників"/>
    <meta property="og:description" content="Міністр охорони здоров'я Зоряна Скалецька у п'ятницю, 1 листопада, планує підписати наказ і звільнити всіх своїх радників."/>
  </head>
  <body>
    <article>
      <h1>Скалецька заявила, що звільнить усіх своїх радників</h1>
      <address>
        <time datetime="2019-11-01T13:05:00+00:00">01 Nov 2019, 13:05</time>
      </address>
      <p>
        <b>Міністр охорони здоров'я Зоряна Скалецька у п'ятницю, 1 листопада, планує підписати наказ і звільнити всіх своїх радників.</b>
      </p>
      <p>Про це очільниця МОЗ сказала в інтерв'ю <a href="https://www.bbc.com/ukrainian/features-50260587?fbclid=IwAR2Pt-PQSR7R3Cg-H_DEw3hmHuw81idk2Fn1dYdTQNY3PiyI-HhbgoKz0eE">ВВС News Україна</a>.</p>
      <p>«Сьогодні ми підпишемо наказ і скасуємо всіх радників, їх більше не буде. В такій формі, як вони були, радників більше не буде», - зазначила міністр.</p>
      <p>При цьому, за її словами, будуть працювати експерти офісу реформ - групи по три-п'ять людей, які готуватимуть аналітику і матеріали.</p>
      <p>Скалецька зробила таку заяву у відповідь на запитання про те, чому поки у МОЗ закликають вакцинуватися від дифтерії, радниця міністра Ольга Голубовська поширює у Facebook інформацію про те, що вакцина від дифтерії, закуплена за державний кошт, неякісна, що там мало дифтерійного компоненту і немає досліджень її безпечності.</p>
      <p>Скалецька зазначила, що, на жаль, не всі представники галузі охорони здоров'я розуміють, яке значення мають їхні слова, і як їх сприймають у суспільстві. За її словами, науковець може мати різні гіпотези і може дискутувати, але важливо, щоб у МОЗ був єдиний комунікаційний меседж.</p>
      <p>При цьому міністр зазначила, що буде використовувати знання різних фахівців у подальшому, але це буде відбуватися в іншій формі і статусу радників ні в кого вже не буде.</p>
      <p>«Для мене розуміння радників є таким, що якщо я щось запитала, мені дають інформацію. Те, що зараз відбувається в медіа з різними особами, і як їх сприймає суспільство - для мене це було дивним. Радник - це моя внутрішня історія. Я не підозрювала, що у суспільстві будуть сприймати, що кожен радник - це ще один міністр. Так не має бути, але так завжди було. Кожен, хто приходив від міністра і казав, що я його радник, він сприймався як ще одні вуста, ще одні очі», - заявила Скалецька.</p>
      <p>Як повідомляли, у команді міністра охорони здоров’я Зоряни Скалецької <a href="https://zik.ua/news/2019/10/13/u_skaletskoi_zyavylosya_chotyry_novyh_radnyky_1667301">з’явилося чотири нових радників.</a></p>
      <related>
        <h4>читайте також</h4>
        <a href="https://zik.ua/news/2019/10/27/zelenskyy_zvilnyv_dvoh_goliv_rda_u_poltavskiy_oblasti_1677267"/>
        <a href="https://zik.ua/news/2019/10/26/zelenskyy_zvilnyv_nachalnyka_sbu_v_poltavskiy_oblasti_1677039"/>
        <a href="https://zik.ua/news/2019/10/23/ryaboshapka_zvilnyv_nachalnyka_upravlinnya_spetsrozsliduvan_gorbatyuka_1674749"/>
        <a href="https://zik.ua/news/2019/10/22/yenin_moie_zvilnennya_bulo_dostatno_vpevnenym_krokom_1674069"/>
      </related>
    </article>
  </body>
</html>
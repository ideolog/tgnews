<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/01/rozvedennya-v-zolotomu-praktychno-zaversheno-terytoriya-perebuvaye-pid-kontrolem-mvs-zagorodnyuk/"/>
    <meta property="og:site_name" content="Рубрика"/>
    <meta property="article:published_time" content="2019-11-01T13:24:46+00:00"/>
    <meta property="og:title" content="Розведення в Золотому практично завершено, територія перебуває під контролем МВС, - Загороднюк"/>
    <meta property="og:description" content="Міністр оборони Андрій Загороднюк заявляє, що розведення сил і засобів у районі м. Золоте Луганської області вже завершено, а територія перебуває під контролем Міністерства внутрішніх справ України. Передає “Інтерфакс-Україна”. “Зараз уже практично воно завершене, і повністю територія перебуває під контролем Міністерства внутрішніх справ”, – сказав Загороднюк на брифінгу в Києві у п’ятницю, відповідаючи на запитання […]"/>
  </head>
  <body>
    <article>
      <h1>Розведення в Золотому практично завершено, територія перебуває під контролем МВС, - Загороднюк</h1>
      <address><time datetime="2019-11-01T13:24:46+00:00">01 Nov 2019, 13:24</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/10/zolote-620x420-c-1.jpg"/>
      </figure>
      <p>
        <b>
          <b>Міністр оборони Андрій Загороднюк заявляє, що розведення сил і засобів у районі м. Золоте Луганської області вже завершено, а територія перебуває під контролем Міністерства внутрішніх справ України.</b>
        </b>
      </p>
      <p>Передає <a href="https://ua.interfax.com.ua/news/general/622136.html">“Інтерфакс-Україна”.</a></p>
      <p>“Зараз уже практично воно завершене, і повністю територія перебуває під контролем Міністерства внутрішніх справ”, – сказав Загороднюк на брифінгу в Києві у п’ятницю, відповідаючи на запитання про те, на якому етапі перебуває розведення в районі Золотого.</p>
      <p>Як повідомлялося, 29 жовтня опівдні в зоні проведення Операції об’єднаних сил (ООС) на ділянці №2 у районі населеного пункту Золоте-4 (селище в складі м. Золоте) розпочався процес розведення з обох сторін (дзеркально) сил і засобів. Спецпредставник ОБСЄ в Тристоронній контактній групі з урегулювання ситуації на сході України Мартін Зайдік підтвердив початок розведення. Станом на 31 жовтня 21 український військовослужбовець перемістився на нові позиції.</p>
      <p>Також 29 жовтня на переговорах у Мінську вдалося узгодити дату розведення сил і засобів у с. Петрівське в Донецькій області. Пізніше президент України Володимир Зеленський заявив, що розведення сил і засобів від лінії зіткнення в районі Петрівського має розпочатися 4 листопада.</p>
      <p>Але у Міноборони заявили, що у<a href="https://rubryka.com/2019/11/01/minoborony-u-petrivskomu-buly-obstrily-rozvedennya-vijsk-vidkladayetsyasya/"> Петрівському були обстріли, тому розведення військ відкладається.</a></p>
    </article>
  </body>
</html>
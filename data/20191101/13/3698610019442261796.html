<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/na-pidpis-zelenskomu-peredali-yogo-zakonoproyekt-pro-sudovu-reformu-328121_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T13:29:00+00:00"/>
    <meta property="og:title" content="На підпис Зеленському передали його законопроєкт про судову реформу"/>
    <meta property="og:description" content="Раніше Євросоюз закликав Україну не вводити в дію судову реформу Зеленського."/>
  </head>
  <body>
    <article>
      <h1>На підпис Зеленському передали його законопроєкт про судову реформу</h1>
      <h2>Раніше Євросоюз закликав Україну не вводити в дію "судову реформу Зеленського".</h2>
      <address>
        <time datetime="2019-11-01T13:29:00+00:00">01 Nov 2019, 13:29</time>
      </address>
      <p>Законопроєкт про судову реформу передали на підпис його автору – президенту Володимиру Зеленському, свідчать дані на вебпорталі Верховної Ради України. У четвер, 31 жовтня, закон підписав голова парламенту Дмитро Разумков, тепер його направили на підпис президенту.</p>
      <p>Вчора народні депутати відмовилися підтримати проєкти постанов, які блокували підписання президентського законопроєкту.</p>
      <p>Як повідомлялося, 16 жовтня Верховна Рада підтримала у другому читанні президентський законопроєкт №1008. При цьому депутати проігнорували заяви західних послів і генерального секретаря Ради Європи Марії Пейчинович-Бурич, які <b><a href="https://dt.ua/UKRAINE/posli-yevrosoyuzu-ta-kanadi-rozkritikuvali-zakonoproekti-zelenskogo-schodo-sudovoyi-vladi-ta-prokuraturi-323276_.html">жорстко розкритикували окремі положення законопроєкту</a></b>.</p>
      <p>Дипломати вказали на безглуздість і неефективність скорочення з 200 до 100 суддів Верховного суду, розпуску діючого складу і повторного набору ВСУ. А також на необґрунтованість підпорядкування Вищої кваліфікаційної комісії суддів нереформированій Вищій раді правосуддя. Проєкт Зеленського також передбачає розпуск ВККС і скорочення її членів із 16 до 12. <b><a href="https://dt.ua/POLITICS/rada-yevropi-rozkritikuvala-proekt-sudovoyi-reformi-zelenskogo-325201_.html">Рада Європи висловила готовність допомогти Україні в реформуванні судової системи</a></b>.</p>
      <p>Напередодні голосування <b><a href="https://dt.ua/POLITICS/posli-krayin-zahodu-zvernulisya-do-ukrayinskoyi-vladi-z-privodu-sudovoyi-reformi-326494_.html">посли ЄС, Британії, Канади і Німеччини</a></b> ще раз звернулися до спікера Верховної Ради Дмитра Разумкова із закликом не ухвалювати законопроєкт, не отримавши позитивної оцінки Венеціанської комісії.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
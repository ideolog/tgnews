<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/poznan,43/strzelce-krajenskie-poscig-za-19-latkiem,982170.html"/>
    <meta property="og:site_name" content="TVN24"/>
    <meta property="article:published_time" content="2019-11-01T13:12:00+00:00"/>
    <meta property="og:title" content="Wjeżdżał na chodnik, próbował zepchnąć z drogi radiowóz. Szaleńcza ucieczka 19-latka"/>
    <meta property="og:description" content="Nie miał prawa jazdy, ale to nie przeszkodziło mu wsiąść za kierownicę opla. Policjanci chcieli go zatrzymać, bo zauważyli, że nie ma zapiętych pasów. 19-latek zaczął uciekać. Po drodze wjeżdżał na..."/>
  </head>
  <body>
    <article>
      <h1>Wjeżdżał na chodnik, próbował zepchnąć z drogi radiowóz. Szaleńcza ucieczka 19-latka</h1>
      <address><time datetime="2019-11-01T13:12:00+00:00">01 Nov 2019, 13:12</time> by <a rel="author">aa/gp</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/a234bc31-4fe2-4378-86d9-6dbe939d0133-480p.mp4"/>
        <figcaption>19-latek próbował uciekać przed policją<cite>Foto: Lubuska Policja | Video: Lubuska Policja</cite></figcaption>
      </figure>
      <h3>Nie miał prawa jazdy, ale to nie przeszkodziło mu wsiąść za kierownicę opla. Policjanci chcieli go zatrzymać, bo zauważyli, że nie ma zapiętych pasów. 19-latek zaczął uciekać. Po drodze wjeżdżał na chodniki, próbował nawet zepchnąć radiowóz.</h3>
      <related>
        <a href="https://www.tvn24.pl/poznan,43/marihuane-trzymal-w-sloikach-w-sumie-1-5-kilograma,982162.html"/>
      </related>
      <p>Policjanci patrolujący okolice Dobiegniewa (woj. lubuskie) zauważyli kierowcę opla, który jechał bez zapiętych pasów bezpieczeństwa.</p>
      <p>Chcieli go skontrolować, ale mężczyzna zamiast się zatrzymać przyspieszył i zaczął uciekać. Policjanci z grupy SPEED ruszyli za nim.</p>
      <p>- Pomimo sygnałów świetlnych i dźwiękowych kierowca opla kontynuował jazdę, powodując ogromne zagrożenie w ruchu drogowym. Jadąc w kierunku województwa zachodniopomorskiego, kilkukrotnie wykonywał niebezpieczne manewry, jechał chodnikiem i znacznie przekraczał prędkość. Pędził nawet 150 kilometrów na godzinę i zjeżdżał na lewy pas drogi -  informuje mł. asp. Tomasz Bartos, rzecznik strzeleckiej policji.</p>
      <p>Próbował nawet zepchnąć radiowóz z drogi, ale wtedy sam stracił panowanie nad pojazdem i zatrzymał się na poboczu. Wtedy zarówno kierowca, jak i pasażer zatrzasnęli drzwi w aucie i nie zamierzali go opuścić. Zrobili to dopiero po pewnym czasie.</p>
      <h3>Nie pierwszy raz</h3>
      <p>- Obaj mężczyźni mają po 19 lat są mieszkańcami województwa zachodniopomorskiego. Kierowca został zatrzymany i przewieziony do strzeleckiej komendy, gdzie usłyszał zarzut związany z niezatrzymaniem się do kontroli - dodaje Bartos.</p>
      <p>Okazało się, że zaledwie dwa dni wcześniej 19-letni  kierowca został zatrzymany za to samo przestępstwo. Teraz odpowie również za szereg wykroczeń, które popełnił m. in. jazdę bez uprawnień oraz pojazdem niedopuszczonym do ruchu i bez ubezpieczenia OC.</p>
      <p>
        <b>
          <b>
            <b>Jeśli chcielibyście nas zainteresować tematem związanym z Waszym regionem - czekamy na Wasze sygnały/materiały. Piszcie na <a href="mailto:Kontakt24@tvn.pl">Kontakt24@tvn.pl</a>.</b>
          </b>
        </b>
      </p>
      <related>
        <h4>Dowiedz się więcej...</h4>
        <a href="https://www.tvn24.pl/poznan,43/szukali-go-w-calej-europie-wpadl-po-poscigu-uciekal-skradzionym-autem,980362.html"/>
        <a href="https://www.tvn24.pl/poznan,43/najpierw-uciekali-autem-potem-pieszo-jednego-z-mezczyzn-wytropil-policyjny-pies,973995.html"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/01/basketbolisty_odesy_u_gri_proty_mykolaieva_zdobuly_pershu_peremogu_v_1681477"/>
    <meta property="og:site_name" content="ZIK.UA"/>
    <meta property="article:published_time" content="2019-11-01T13:11:00+00:00"/>
    <meta property="og:title" content="Баскетболісти «Одеси» у грі проти «Миколаєва» здобули першу перемогу в сезоні у Суперлізі"/>
    <meta property="og:description" content="Триває регулярний чемпіонат української баскетбольної Суперліги. В матчі аутсайдерів БК «Одеса» на власному майданчику вирвали перемогу у БК «Миколаїв» 74:73 (15:16, 24:17, 13:26, 22:14)."/>
  </head>
  <body>
    <article>
      <h1>Баскетболісти «Одеси» у грі проти «Миколаєва» здобули першу перемогу в сезоні у Суперлізі</h1>
      <address>
        <time datetime="2019-11-01T13:11:00+00:00">01 Nov 2019, 13:11</time>
      </address>
      <p>
        <b>Триває регулярний чемпіонат української баскетбольної Суперліги. В матчі аутсайдерів БК «Одеса» на власному майданчику вирвали перемогу у БК «Миколаїв» 74:73 (15:16, 24:17, 13:26, 22:14).</b>
      </p>
      <p>Господарі виграли першу половину матчу за рахунок кращої гри у другій чверті, повідомляє <a href="http://fbu.ua/news/odesa-zdobula-pershu-domashnyu-peremogu-sezonu">fbu.ua</a>. Незважаючи на програне підбирання, команда Олега Юшкіна отримала 6 очок переваги перед великою перервою за рахунок кращого руху м’яча, меньшої кількості втрат та сміливих атак з-за дуги – господарі реалізували 8 дальніх кидків ще до великої перерви.</p>
      <p>А ось у третій чверті гості зробили потужний ривок, головним організатором якого став Максим Луценко. Захисник Миколаєва набрав 11 очок за чверть, реалізувавши три поспіль триочкових кидки під завісу 10-хвилинки, що дозволило «корабелам» піти на заключну перерву за 7 очок переваги.</p>
      <p>Однак у заключній 10-хвилинці знову все перегорнулось з ніг на голову – цього разу це зробили господарі. Ривок 13:5 дозволив Одесі на екваторі четвертої чверті повернути собі перевагу, яку вона вже не відпустила. Команда Юшкіна знову зіграла агресивніше у нападі та долала у захисті, що допомогло їй вирвати перемогу. «Корабели» чіплялись на останніх секундах, однак два влучних штрафних від Луценка під завісу матчу лише скоротили різницю до мінімальної та встановили підсумковий рахунок – 74:73 (15:16, 24:17, 13:26, 22:14) на користь Одеси, яка вперше перемогла вдома.</p>
      <p>У господарів найкращим гравцем матчу став лідер команди Брюс Мейсі, який вийшовши з лави, до 19 очок додав 8 передач, 6 підбирань та 2 перехоплення (РЕ +25).</p>
      <p>Одесити свій наступний матч зіграють у неділю, 3 листопада, на виїзді проти Дніпра, а Миколаїв завтра, 2 листопада, на виїзді протистоятиме Хіміку.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/10/31/lider_basketbolnoi_superligy_prometey_z_kamyanskogo_zaznav_pershoi_1680597"/>
        <a href="https://zik.ua/news/2019/10/21/prometey_zdobuv_shostu_peremogu_pospil_zi_startu_basketbolnoi_superligy_1672507"/>
        <a href="https://zik.ua/news/2019/10/20/u_basketbolniy_superlizi_dnipro_na_vyizdi_vyrvav_peremogu_u_mykolaieva_1672015"/>
        <a href="https://zik.ua/news/2019/10/15/u_matchi_lideriv_basketbolnoi_superligy_prometey_u_gostyah_obigrav_dnipro_1667935"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/columns/2019/11/1/653206/"/>
    <meta property="og:site_name" content="Економічна правда"/>
    <meta property="article:published_time" content="2019-11-01T13:36:00+00:00"/>
    <meta property="og:title" content="Як правовласники борються з онлайн-піратами"/>
    <meta property="og:description" content="Піратів та користувачів піратських сайтів треба не лише штрафувати, а й ув’язнювати. Так роблять у багатьох країнах."/>
  </head>
  <body>
    <article>
      <h1>Як правовласники борються з онлайн-піратами</h1>
      <h2>Піратів та користувачів піратських сайтів треба не лише штрафувати, а й ув'язнювати. Так роблять у багатьох країнах.</h2>
      <address><time datetime="2019-11-01T13:36:00+00:00">01 Nov 2019, 13:36</time> by <a rel="author" href="https://www.epravda.com.ua/authors/5dbafecda1ffa/" target="_blank">Дмитро Нікулеско</a></address>
      <p>Через діяльність піратів Україна довгі роки не може вийти з рейтингів багатьох міжнародних організацій та держав як одна з найбільших піратських країн світу.</p>
      <p>Згідно із звітом 301, підготовленим Торговим представництвом США (USTR), у 2019 році Україна залишається в пріоритетному списку нагляду.</p>
      <p>Одна з головних проблем — відсутність ефективних засобів боротьби з масштабними порушеннями авторських прав в Україні.</p>
      <p>Автори звіту відзначили прогрес України в вирішенні проблем у сфері авторського права. Серед позитивних кроків — ухвалення у 2017-2018 роках законів про державну підтримку кіно, про управління майновими правами правовласників у сфері авторського права, про основні засади забезпечення кібербезпеки.</p>
      <p>Ці закони хоч і мають недоліки, але дають правовласникам хороші можливості для боротьби з піратами та дозволяють оперативно видаляти незаконний контент. Проте, попри хороші закони, у світі цифрових технологій пірати все одно часто залишаються неушкодженими і продовжують вести свій прибутковий бізнес.</p>
      <p>Головною проблемою є те, що на послуги піратів завжди є попит і він тільки збільшується. Цей попит існує не тільки в Україні, а й в розвинених країнах. Так, відповідно до дослідження компанії Muso за 2018 рік, найбільше відвідувань піратських сайтів у світі зафіксували у США — 17,3 млрд.</p>
      <p>Отже, крім сильного законодавства, Україні та іншим державам необхідно тісно співпрацювати з правовласниками та їх об'єднаннями, зацікавленими в мінімізації таких порушень та притягнені винних до відповідальності.</p>
      <p>В Україні є кілька організацій, метою яких є пошук, фіксація та припинення порушень авторських і суміжних прав, підвищення обізнаності та культури споживачів щодо користування об'єктами авторського права і суміжних прав.</p>
      <p>Loading...</p>
      <p>Серед найактивніших — ініціатива "Чисте небо" та Українська антипіратська асоціація. За інформацією останньої, у співпраці з кіберполіцією лише за 2018 рік вона домоглася закриття 51 піратського сайту, направила сотні претензій і провела велику кількість переговорів щодо припинення правопорушень.</p>
      <p>Ініціатива "Чисте небо" створила <a href="http://www.blacklists.org.ua/">список</a> провайдерів телевізійних послуг, до яких є претензії від правовласників щодо законності їх контенту.</p>
      <p>Активна діяльність правовласників є запорукою досягнення успіхів у боротьбі з порушеннями авторських та суміжних прав. Так, недавно Нідерландська антипіратська асоціація BREIN припинила роботу серверів Moonwalk, де працювали десятки піратських сайтів. Таких прикладів сотні в усьому світі.</p>
      <p>Проте боротьба триває. Потрібно мінімізувати можливості отримання прибутків від використання піратських сайтів, штрафувати та ув'язнювати порушників, карати осіб, які користуються піратськими сайтами, налагодити тісну взаємодією з правоохоронцями інших держав та міжнародними спеціалізованими організаціями.</p>
      <p>Однією з найбільших статей прибутків піратів є надання рекламних послуг на своїх сайтах. Ефективним способом боротьби з цим явищем може бути притягнення до відповідальності осіб, які замовляють таку рекламу. Фактично ці рекламодавці фінансують піратів, тому їх слід карати за статтею 176 КК України.</p>
      <p>Пірати — велика економічна та політична проблема України, проте важко знайти хоча б один вирок суду, де би йшлося про позбавлення волі таких злочинців. Ця практика поширена у світі і повинна бути застосована в Україні.</p>
      <p>Так, на початку 2019 року в Японії було ув'язнено на два-три роки трьох осіб, які займалися онлайн-піратством, а у 2018 році в Німеччині було засуджено до тюремного ув'язнення більш ніж на рік посадових осіб однієї з рекламних компаній, які розміщували рекламу на піратських сайтах.</p>
      <p>Оскільки українські піратські сайти не використовують український інтернет-простір, правоохоронним органам та правовласникам необхідна тісна співпраця з правоохоронцями інших держав, міжнародними організаціями та іншими особами, уповноваженими ефективно впливати на ресурси, які перебувають у їх віданні.</p>
    </article>
  </body>
</html>
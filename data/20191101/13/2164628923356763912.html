<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42575_U-Khmelnitskomu-vimahali-pokarannya-vinuvattsiv-zahibeli-ditini-FOTO-VIDEO"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-01T13:09:00+00:00"/>
    <meta property="og:title" content="У Хмельницькому вимагали покарання винуватців загибелі дитини (ФОТО, ВІДЕО)"/>
    <meta property="og:description" content="31 жовтня, понад сотня хмельничан вийшли на місцевий майдан Незалежності, а пізніше — пішли до стін обласної прокуратури. ЇЛюди вимага"/>
  </head>
  <body>
    <article>
      <h1>У Хмельницькому вимагали покарання винуватців загибелі дитини (ФОТО, ВІДЕО)</h1>
      <address>
        <time datetime="2019-11-01T13:09:00+00:00">01 Nov 2019, 13:09</time>
      </address>
      <p>
        <b>31 жовтня, понад сотня хмельничан вийшли на місцевий майдан Незалежності, а пізніше — пішли до стін обласної прокуратури. ЇЛюди вимагали покарати винуватців трагічної аварії, внаслідок якої 19 жовтня загинула одинадцятирічна Софія Чорнобай. Тоді на перехресті Старокостянтинівського шосе та вулиці Водопровідної зіткнулись легковик «Мерседес Е-220» та мотоцикл «БМВ». Через кілька днів суд обрав запобіжний захід мотоциклісту, а ось водій автівки, громадянин Туреччини, ймовірно покинув територію України. Батьки загиблої дівчинки звинувачують слідчого, що він дозволив можливому винуватцю аварії втекти від правосуддя.</b>
      </p>
      <p>Про це повідомило "<a href="https://ye.ua/cruminal/45709_U_Hmelnickomu_vimagali_pokarati_vinnih_u_zagibeli_ditini.html">Є</a>".</p>
      <blockquote>
        <i>Моя доця більше ніколи не скаже мені: мамо, добрий ранок, — <b>ледь стримуючи сльози, розповіла матір загиблої Наталія Чорнобай</b>. — Через людей, які дозволяють собі порушувати правила дорожнього руху, я залишилася без найдорожчого, що було у житті, а мій синочок — без сестрички.</i>
      </blockquote>
      <related>
        <h4>Читайте також:</h4>
        <a href="http://press-centr.com/ua/news/42338_Motoroshna-DTP-u-Khmelnitskomu-Zahinula-11-richna-divchinka-Vazhko-travmovaniy-shche-odin-cholovik"/>
      </related>
      <p>За її словами, вони прийшли з родиною та небайдужими людьми на майдан Незалежності, аби вимагати справедливого розслідування дорожньо-транспортної пригоди. Крім того, вона домагається покарання слідчого Михайла Кальнія, який, на її думку, дозволив втекти з країни одному з винуватців ДТП. Наталія Чорнобай хоче, щоб депутати, очільники обласної прокуратури та поліції взяли слідство під особистий контроль.</p>
      <figure>
        <img src="http://press-centr.com/images/1572533393.jpg"/>
      </figure>
      <p>Пані Наталія пригадує, що 19 жовтня Софія вийшла на прогулянку. За кілька хвилин до трагедії вона зателефонувала їй, сказала, що все добре й повертається додому. Коли матір через п’ять хвилин подзвонила своїй дитині, їй сказали, що її дівчинка травмована.</p>
      <related>
        <h4>Читайте також:</h4>
        <a href="http://press-centr.com/ua/news/42541_Motoroshna-DTP-na-Volini-Zahinulo-tro-lyudey-FOTO"/>
      </related>
      <p>Також на майдан прийшла знайома причетного до ДТП мотоцикліста. Вона представилася Катериною.</p>
      <blockquote>
        <i>Він не міг перевищити швидкість, адже повертав з вулиці Прибузької. На тій ділянці неможливо розігнатися. Наразі він перебуває під домашнім арештом, — </i>
        <b>
          <i>сказала Катерина.</i>
        </b>
      </blockquote>
      <p>Поспілкувавшись з пресою на майдані Незалежності, люди пішли до стін прокуратури Хмельницької області.</p>
      <related>
        <h4>Читайте також:</h4>
        <a href="http://press-centr.com/ua/news/42521_U-Kamyantsi-Podilskomu-cholovik-potrapiv-pid-kolesa-vantazhivki-Postrazhdaliy-v-reanimatsi"/>
      </related>
      <p>За словами виконувача обов’язків прокурора Хмельницької області Сергія Ромася, процедуру взяття під варту водія «Мерседесу» затягнуло у часі те, що він є громадянином Туреччини. Тому довелося перекладати документи його рідною мовою. Наразі його оголосили у розшук на території України. Коли правоохоронці отримають матеріали прикордонної служби, вони приймуть рішення про передачу матеріалів в «Інтерпол» </p>
      <blockquote>
        <i>Покарання не уникне ні мотоцикліст, ні водій автомобіля. Ми спрямуємо матеріали кримінальної справи у Туреччину, щоб там йому оголосили підозру. Опісля там його зможуть притягнути до кримінальної відповідальності. Це забезпечить відповідна конвенція, підписана між Україною та Туреччиною, — </i>
        <b>
          <i>запевнив Сергій Ромась.</i>
        </b>
      </blockquote>
      <related>
        <h4>Читайте також:</h4>
        <a href="http://press-centr.com/ua/news/42502_Na-Bukovini-avtobus-zbiv-na-smert-babusyu"/>
      </related>
      <p>Виконувач обов’язків керівника слідчого підрозділу Головного управління Національної поліції у Хмельницькій області Олег Сліпчук додав, що нові записи з камер спостережень були отримані лише у понеділок (аварія сталася в суботу - прим.авт). Вони не спростовують вину одного з водіїв, але містять інформацію, щоб прийняти рішення про взяття під варту громадянина Туреччини.</p>
      <figure>
        <img src="http://press-centr.com/images/1572533716.jpg"/>
      </figure>
      <blockquote>
        <i>Якби у суботу в нас було це відео, ми притягнули до відповідальності обох учасників аварії, — <b>розповів Олег Сліпчук</b>. — Щодо слідчого, то я б не хотів допускати, що у його діях є корупційна складова. Проте не збираюся когось захищати. Наразі щодо його дій проводиться службове розслідування. Зокрема, будемо з’ясовувати правдивість інформації, що нове відео було доступне ще у суботу та неділю.</i>
      </blockquote>
      <p>Також він зазначив, що в рамках службового розслідування сьогодні було прийняте рішення про відсторонення від виконання службових обов’язків слідчого та керівника відділу дорожньо-транспортних пригод, який безпосередньо контролює його роботу. </p>
      <p>
        <i>Фото видання "Є"</i>
      </p>
      <p> </p>
      <p> </p>
      <figure>
        <iframe src="https://www.youtube.com/embed/YeoLxXtTwlk" width="560" height="315" data-service="Youtube" scrolling="no"/>
      </figure>
    </article>
  </body>
</html>
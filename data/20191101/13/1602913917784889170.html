<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/google-mosteneste-un-centru-de-dezvoltare-la-bucuresti-gigantul-american-cumpara-fitbit-cu-2-1-miliarde-de-dolari-in-romania-fitbit-are-peste-200-de-angajati-18528073"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-01T13:37:23+00:00"/>
    <meta property="og:title" content="Google moşteneşte un centru de dezvoltare la Bucureşti: Gigantul american cumpără Fitbit cu 2,1 miliarde de dolari. În România, Fitbit are peste 200 de angajaţi"/>
    <meta property="og:description" content="Alphabet, compania care deţine Google, a anunţat că va cumpăra producătorul de ceasuri inteligente şi brăţări de fitness Fitbit cu 2,1 miliarde de dolari, transmite publicaţia The Verge."/>
  </head>
  <body>
    <article>
      <h1>Google moşteneşte un centru de dezvoltare la Bucureşti: Gigantul american cumpără Fitbit cu 2,1 miliarde de dolari. În România, Fitbit are peste 200 de angajaţi</h1>
      <address><time datetime="2019-11-01T13:37:23+00:00">01 Nov 2019, 13:37</time> by <a rel="author">Adrian Popa, Ştefan Stan, Mediafax</a></address>
      <p>Alphabet, compania care deţine Google, a anunţat că va cumpăra producătorul de ceasuri inteligente şi brăţări de fitness Fitbit cu 2,1 miliarde de dolari, transmite publicaţia The Verge.</p>
      <p>Google, care dezvoltă sistemul de operare Wear OS, are nevoie de expertiza pe care Fitbit o deţine pe segmentul hardware. Compania produce brăţări de fitness şi ceasuri inteligente apreciate de utilizatori. Printre modelele cunoscute din portofoliul său se numără ceasurile Fitbit Versa şi brăţările Fitbit Charge sau Alta.</p>
      <p>Tranzacţia va spori competiţia în industria dispozitivelor purtabile. La sfârşitul anului 2018, Apple controla jumătate din piaţa de ceasuri inteligente, potrivit firmei de cercetare a pieţei Strategy Analytics.</p>
      <p>B2: 640x160_adtext (2016) - thinkdigital_ro.zf.ro.HiTech.640x160_adtext</p>
      <p>În acest moment, Google licenţiază sistemul de operare Wear OS către alte companii, precum Fossil, dar nu produce propriile dispozitive.</p>
      <p>Fitbit a fost fondată în 2007 în San Francisco, fiind unul dintre pionierii din industria dispozitivelor purtabile. Compania are un centru de dezvoltare în România, unde are peste 200 de angajaţi.</p>
      <h3>Andrei Pitiş, vicepreşedinte al Fitbit: Pentru prima oară softiştii din Bucureşti au fost implicaţi şi în designul produselor. Centrul de dezvoltare din Bucureşti al companiei americane a trecut de 200 de oameni. „Avem spaţiu pentru încă 100 de oameni.“</h3>
      <p>Fitbit, unul dintre cei mai mari jucători de pe piaţa globală de ceasuri inteligente şi gadgeturi purtabile, a depăşit pragul de 200 de angajaţi la centrul de dezvoltare software din Bucureşti şi estimează că ar putea ajunge în viitor la 300 de oameni.</p>
      <p>„Acum avem peste 200 de oameni în centru. (…) Avem spaţiu pentru 300 de oameni aici, (…) probabil că vom ajunge la acest prag, dar nu avem o ţintă în acest sens. Oamenii vor să vină să lucreze pentru noi, este mai degrabă o chestiune de a selecta oamenii. Noi nu suntem o companie de outsourcing, care are mai mult business dacă angajează mai mulţi oameni“, a declarat în cadrul unei întâlniri cu media Andrei Pitiş, vicepreşedinte de management de produs în cadrul companiei americane. Centrul de dezvoltare de software de la Bucureşti al FitBit, înfiinţat după ce americanii au cumpărat în 2017 Vector Watch - un start-up fondat de Andrei Pitiş care a lansat un ceas inteligent pe piaţa globală - este acum unul matur care a început să fie implicat şi în activităţi mai sofisticate precum designul interfeţei şi al experienţei utilizatorilor.</p>
    </article>
  </body>
</html>
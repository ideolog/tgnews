<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/424900/sto-ntermpi-ialysos-diagoras-oloi-prepei-na-exoyn-katharo-myalo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-01T13:45:01+00:00"/>
    <meta property="og:title" content="Στο ντέρμπι Ιάλυσος - Διαγόρας, όλοι πρέπει να έχουν …καθαρό μυαλό"/>
    <meta property="og:description" content="Το τοπικό ντέρμπι που θα γίνει την Κυριακή στο «Οικονομίδειο» ανάμεσα στον Ιάλυσο και τον Διαγόρα είναι ασφαλώς άλλο ένα παιχνίδι που κεντρίζει το ενδιαφέρον του φίλαθλου κόσμου του νησιού μας."/>
  </head>
  <body>
    <article>
      <h1>Στο ντέρμπι Ιάλυσος - Διαγόρας, όλοι πρέπει να έχουν …καθαρό μυαλό</h1>
      <address>
        <time datetime="2019-11-01T13:45:01+00:00">01 Nov 2019, 13:45</time>
      </address>
      <p>
        <b>Το τοπικό ντέρμπι που θα γίνει την Κυριακή στο «Οικονομίδειο» ανάμεσα στον Ιάλυσο και τον Διαγόρα είναι ασφαλώς άλλο ένα παιχνίδι που κεντρίζει το ενδιαφέρον του φίλαθλου κόσμου του νησιού μας.</b>
      </p>
      <p>Αν μάλιστα ευνοήσουν και οι καιρικές συνθήκες, θεωρείται δεδομένο ότι οι εξέδρες του γηπέδου θα έχουν πάρα πολλούς θεατές. Αυτό που θα πρέπει όμως όλοι να γνωρίζουν πηγαίνοντας αύριο στο γήπεδο της Ιαλυσού, είναι πως θα πρέπει να έχουν καθαρό μυαλό και να μην δημιουργήσουν προβλήματα που θα έχουν άσχημο αντίκτυπο στο ποδόσφαιρο της περιοχής μας.</p>
      <p>Είναι πραγματικά το τελευταίο που χρειαζόμαστε. Το τελευταίο διάστημα είναι αλήθεια πως έχει γίνει μια μεγάλη προσπάθεια προκειμένου στα τοπικά ντέρμπι να «βγάζουμε» προς τα έξω μια πολύ καλή εικόνα. Και είναι γεγονός ότι το έχουμε καταφέρει. Είναι πολύ άσχημο να βλέπει η υπόλοιπη Ελλάδα ότι εμείς εδώ στη Ρόδο… βγάζουμε τα μάτια από μόνοι μας. Είναι πραγματικά ό,τι χειρότερο. Δεν ωφελεί σε τίποτα.</p>
      <p>Από εκεί και πέρα, σε ό,τι έχει να κάνει με τα καθαρά αγωνιστικά ζητήματα, ο Διαγόρας φαντάζει να βρίσκεται το τελευταίο διάστημα σε ένα πολύ καλό …mood. Από τη στιγμή που ανέλαβε την τεχνική ηγεσία ο Πέτρος Ρουτζιέρης είναι φανερό πως η ομάδα παρουσιάζει ένα πολύ καλό πρόσωπο. Είναι κάτι που ο φίλαθλος κόσμος χάρηκε ιδιαίτερα στο πρόσφατο παιχνίδι με την Καλαμάτα.</p>
      <p>Ο Ιάλυσος από τη δική του πλευρά έχει πολλά αγωνιστικά προβλήματα και σίγουρα μέχρι στιγμής δεν έχει βρει ακόμη τα πατήματά του. Η λογική λέει ότι ο «γηραιός» βάσει των προαναφερθέντων έχει ένα προβάδισμα για τη νίκη, όμως αλήθεια, πόσοι πιστεύουν ότι αυτά τα στοιχεία παίζουν ρόλο σε ένα τοπικό ντέρμπι;</p>
      <p>Προφανώς δεν θα είναι και πολλοί.</p>
      <p>Και πραγματικά, αυτή είναι η μεγάλη αλήθεια. Σε τέτοιου είδους παιχνίδια, όποια και αν είναι η κατάσταση που βρίσκονται οι δύο ομάδες, είναι πολύ δύσκολο να γίνουν προβλέψεις. Τα πάντα θα φανούν την Κυριακή μέσα στον αγωνιστικό χώρο που είναι και ο απόλυτος «καθρέπτης». Τα υπόλοιπα είναι θεωρητικά. Ας ευχηθούμε λοιπόν να γίνει ένα καλό παιχνίδι που θα το απολαύσουν όσοι δώσουν το «παρών» στο «Οικονομίδειο».</p>
      <p>
        <b>Δραγάτης Δημήτρης</b>
      </p>
    </article>
  </body>
</html>
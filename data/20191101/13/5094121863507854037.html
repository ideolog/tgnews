<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/maska-hitlera-v-prazskem-obchode-zaujala-nemeckeho-velvyslance-resi-to-policie-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T13:39:00+00:00"/>
    <meta property="og:title" content="Maska Hitlera v pražském obchodě zaujala německého velvyslance. Řeší to policie"/>
    <meta property="og:description" content="Policisté se zabývají tím, zda v souvislosti s prodejem gumových masek Adolfa Hitlera v jednom z pražských obchodů nebylo spácháno protiprávní jednání. Uvedla to mluvčí pražských policistů Eva Kropáčová. Na prodej masky v centru Prahy dnes upozornil na twitteru německý velvyslanec Christoph Israng."/>
  </head>
  <body>
    <article>
      <h1>Maska Hitlera v pražském obchodě zaujala německého velvyslance. Řeší to policie</h1>
      <address><time datetime="2019-11-01T13:39:00+00:00">01 Nov 2019, 13:39</time> by <a rel="author">ČTK</a></address>
      <p>"Mohu potvrdit, že se zabýváme případem prodeje masek v centru Prahy. V současné chvíli zjišťujeme, zda v této souvislosti nedošlo ke spáchání protiprávního jednání," uvedla Kropáčová.</p>
      <p>Israng v příspěvku na sociální síti zkritizoval prodej masky v centru Prahy. "Češi za nacistického režimu tolik trpěli. Proč se teď v centru Prahy prodává takový odpad?" uvedl velvyslanec. K příspěvku přiložil fotografii výlohy obchodu s maskami. Kde se provozovna nachází, Israng nespecifikoval. Na příspěvek reagoval mimo jiné ministr vnitra Jan Hamáček (ČSSD) s tím, že se policie věcí již zabývá.</p>
      <figure>
        <iframe data-src="https://twitter.com/velvyslanec_SRN/status/1190163387768082432?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Na prodej stejných masek v minulosti upozorňoval například reportér Janek Rubeš. "Alespoň v den památky obětí holokaustu, by nemuseli prodávat v centru Prahy masky Adolfa Hitlera. Asi mi to vadí víc než matrjošky," uvedl letos v lednu na twitteru.</p>
      <p>Policie se už dříve prodejem předmětů s podobiznou Adolfa Hitlera zabývala, tehdy došla k závěru, že nejde o protiprávní jednání. Trika a hrnky s podobiznou Hitlera nebo například Stalina nabízí nakladatelství Naše vojsko.</p>
      <figure>
        <img src="https://g.denik.cz/1/62/germans-at-polish-border-1939-09-01_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy-ze-sveta/palbu-opetujeme-rekl-hitler-v-nedeli-uplyne-80-let-od-zacatku-2-svetove-valky-20190828.html">Palbu opětujeme, řekl Hitler. Před 80 lety vypukla 2. světová válka Přečíst článek ›</a>
      </aside>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/424954/prosklhsh-symmetoxhs-epixeirhmatiwn-ths-rodoy-sthn-toyristikh-ekthesh-philoxenia-sth-thessalonikh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-01T13:30:01+00:00"/>
    <meta property="og:title" content="Πρόσκληση συμμετοχής επιχειρηματιών της Ρόδου στην Τουριστική Έκθεση Philoxenia στη Θεσσαλονίκη"/>
    <meta property="og:description" content="Στην 35η Διεθνή Έκθεση Τουρισμού Philoxenia 2019 που διοργανώνεται υπό την αιγίδα του Ε.Ο.Τ. το διάστημα 8-10 Νοεμβρίου 2019 στο Διεθνές Εκθεσιακό &amp; Συνεδριακό Κέντρο της Θεσσαλονίκης, πρόκειται να συμμετάσχει η Διεύθυνση Τουρισμού του Δήμου Ρόδου, μετά από πρόσκληση της Περιφέρειας Νοτίου Αιγαίου."/>
  </head>
  <body>
    <article>
      <h1>Πρόσκληση συμμετοχής επιχειρηματιών της Ρόδου στην Τουριστική Έκθεση Philoxenia στη Θεσσαλονίκη</h1>
      <address>
        <time datetime="2019-11-01T13:30:01+00:00">01 Nov 2019, 13:30</time>
      </address>
      <p>
        <b>Στην 35η Διεθνή Έκθεση Τουρισμού Philoxenia 2019 που διοργανώνεται υπό την αιγίδα του Ε.Ο.Τ. το διάστημα 8-10 Νοεμβρίου 2019 στο Διεθνές Εκθεσιακό &amp; Συνεδριακό Κέντρο της Θεσσαλονίκης, πρόκειται να συμμετάσχει η Διεύθυνση Τουρισμού του Δήμου Ρόδου, μετά από πρόσκληση της Περιφέρειας Νοτίου Αιγαίου.</b>
      </p>
      <p>H Philoxenia, η διεθνής τουριστική έκθεση της Θεσσαλονίκης, εδώ και 35 χρόνια υποδέχεται και φιλοξενεί εκθέτες και επισκέπτες της ελληνικής και διεθνούς τουριστικής αγοράς. Φέτος οι τομείς της έκθεσης είναι: τουριστικοί προορισμοί, συνεδριακός τουρισμός, υπηρεσίες τουριστικών επιχειρήσεων, επιχειρήσεις διαμονής, μεταφορές, τουριστικά γραφεία και πολιτιστικός τουρισμός.</p>
      <p>Η Philoxenia αποτελεί έκθεση - ορόσημο για τον ελληνικό τουρισμό καθώς σε αυτήν αποτυπώνεται το μέλλον της τουριστικής ανάπτυξης της χώρας. Δίνει τη δυνατότητα στους επαγγελματίες του κλάδου να προβάλλουν τις επιχειρήσεις τους, αλλά και στην αυτοδιοίκηση να παρουσιάσει τις ομορφιές των ελληνικών προορισμών.</p>
      <p>Το τουριστικό επιχειρείν εμπιστεύεται την Philoxenia για την προβολή του, ενώ και όλη η τουριστική Ελλάδα, μέσω των 13 Περιφερειών, καθώς και πολλών δήμων από όλη τη χώρα, έχει δυναμική παρουσία στην κορυφαία ελληνική τουριστική έκθεση.</p>
      <p>Το 2018 η Philoxenia υποδέχθηκε επαγγελματίες και κοινό στο Διεθνές Εκθεσιακό Κέντρο Θεσσαλονίκης, ενώ οι επισκέπτες της ξεπέρασαν τις 22.000, οι εκθέτες ήταν 400 από 18 χώρες.</p>
      <p>Το πρόγραμμα της Philoxenia συνιστά αποτέλεσμα των διεθνών διασυνδέσεων της Δ.Ε.Θ. – HELEXPO και τελεί υπό την εποπτεία του Ινστιτούτου Εκθεσιακών Ερευνών και την υπό αιγίδα του Ε.Ο.Τ.</p>
      <p>Καλούνται λοιπόν οι επιχειρηματίες του νησιού που επιθυμούν να συμμετάσχουν στην 35η Διεθνή Έκθεση Τουρισμού Philoxenia στη Θεσσαλονίκη, να επικοινωνήσουν με τη Διεύθυνση Τουρισμού του Δήμου Ρόδου και να δηλώσουν συμμετοχή, στα τηλέφωνα: 22410 35240 και 22410 35945 ή στην ηλεκτρονική διεύθυνση tourism@rhodes.gr.</p>
      <p>Οι ενδιαφερόμενοι που επιθυμούν να δηλώσουν τη φυσική τους παρουσία ως εκπρόσωποι φορέα ή της επιχείρησής τους, θα πρέπει να επικοινωνήσουν με τη</p>
      <p>Διεύθυνση Τουρισμού του Δήμου Ρόδου στα προαναφερόμενα τηλέφωνα και e mail.</p>
      <p>Όσοι επιθυμούν να αποστείλουν υλικό τουριστικής προβολής θα πρέπει να το παραδώσουν στο κεντρικό γραφείο της Διεύθυνσης Τουρισμού του Δήμου Ρόδου, το αργότερο μέχρι τις 12:00 το μεσημέρι της Τετάρτης 6 Νοεμβρίου 2019.</p>
    </article>
  </body>
</html>
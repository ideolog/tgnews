<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/01/indonesian-man-flogged-after-breaking-adultery-law-he-helped-draw-up"/>
    <meta property="og:site_name" content="euronews"/>
    <meta property="article:published_time" content="2019-11-01T13:20:37+00:00"/>
    <meta property="og:title" content="اندونزی؛ قانونگذار مجازات زنا به جرم زنا شلاق خورد"/>
    <meta property="og:description" content="قانونگذار اندونزیایی و زن متاهلی که تن به رابطه جنسی با وی داده بود بیست و پنجم سپتامبر در داخل خودرویی که کنار یک منطقه ساحلی متوقف شده بود در حین انجام عمل به دام افتاده بودند."/>
  </head>
  <body>
    <article>
      <h1>اندونزی؛ قانونگذار مجازات زنا به جرم زنا شلاق خورد</h1>
      <address><time datetime="2019-11-01T13:20:37+00:00">01 Nov 2019, 13:20</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/27/39/94/773x435_cmsv2_7c3de629-857f-52b2-a4ae-7880a7cb05c3-4273994.jpg"/>
      </figure>
      <p>فردی شاغل در یک نهاد مذهبی قانونگذار در اندونزی که در تدوین قانون مجازات مجرمان به ارتکاب زنا مشارکت داشت خود به دلیل رابطه جنسی با زنی متاهل در انظار عمومی با ضربات شلاق مجازات شد.</p>
      <p>شلاق در ملاء عام از جمله مجازات های رایج برای بسیاری از جرائم در استان «آچه» واقع در جزیره سوماترای اندونزی است که قوانین به شدت محافظه کارانه اسلامی در آن جاری است. مرتکبان بسیاری از تخلفات از جمله زنا، مصرف الکل، داشتن رابطه جنسی پیش از ازدواج، گرایش به دگرباشی جنسی و یا حتی یک بوسه کوچک در اماکن عمومی با ضربات شلاق در انظار عمومی مجازات می شوند.</p>
      <p>آچه تنها منطقه در پرجمعیت ترین کشور دارای اکثریت مسلمان در دنیا است که بواسطه توافق سال ۲۰۰۵ با دولت مرکزی توسط قوانین اسلامی اداره می شود. این توافق جدا ازتسهیل اجرای شریعت و قوانین اسلامی زمینه را برای پایان دادن به یک جنبش جدایی طلبانه دهها ساله در این منطقه فراهم کرد.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/02/05/indonesia-aceh-whips-teens-for-public-cuddling-due-to-islamic-law">دو جوان ۱۸ ساله در اندونزی به جرم بوسیدن یکدگیر در ملاءعام شلاق خوردند</a>
        </li>
        <li>
          <a href="https://farsi.euronews.com/2018/09/05/indonesian-district-in-aceh-bans-men-and-women-from-dining-together">اندونزی؛ زنان و مردان بدون نسبت خانوادگی از غذا خوردن در رستوران‌های آچه با هم منع شدند</a>
        </li>
        <li>
          <a href="https://farsi.euronews.com/2019/03/04/indonesia-s-aceh-whips-unmarried-couple-after-hotel-raid">ویدئو؛ ۱۲ زن و مرد به دلیل رابطه خارج از ازدواج در اندونزی تازیانه خوردند</a>
        </li>
      </ul>
      <p>لاشید مخلص، یک افسر مذهبی و عضو شورای علمای آچه که ماه گذشته هنگام برقراری رابطه جنسی با یک زن متاهل به دام افتاده بود روز پنجشنبه در انظار عمومی با بیست و هشت ضربه شلاق به پشت کمر مجازات شد.</p>
      <p>به گزارش خبرگزاری آنتارا زنی که با وی در این جرم مشارکت داشته نیز متحمل بیست و پنج ضربه شلاق شده است. قانونگذار اندونزیایی و زن متاهلی که تن به رابطه جنسی با وی داده بود بیست و پنجم سپتامبر در داخل خودرویی که کنار یک منطقه ساحلی متوقف شده بود در حین انجام عمل به دام افتاده بودند.</p>
      <figure>
        <img src="https://static.euronews.com/articles/stories/04/27/39/94/808x539_cmsv2_3b09cf23-ac50-5ee5-9208-0a1b4f70dab4-4273994.jpg"/>
        <figcaption>زن مرتکب زنا در اندونزی شلاق خوردخبرگزاری فرانسه</figcaption>
      </figure>
      <p>نهادی که آقای مخلص برای آن کار می کند ضمن دادن مشورت به دولت محلی در تدوین و اجرای قوانین مذهبی از جمله تعیین جرائمی که برای آنها مجازات شلاق تعیین می شود، نقش اساسی را ایفا می کند.</p>
      <p>با این حال گفته می شود که لاشید مخلص تنها عضو شورای علمای آچه است که از زمان تاسیس و شروع به کار این شورا به دلیل ارتکاب جرم در ملاء عام مجازات شده است.</p>
      <p>شورای علمای آچه تابستان سال جاری میلادی نیز با ابراز مخالفت با راه اندازی لیگ ملی فوتبال زنان در اندونزی نام خود را بر سر زبان های انداخته بود؛ نبود امکانات لازم از جمله استادیوم ویژه برای بازیکنان زن از جمله توجیهات مطرح شده برای این مخالفت بود.</p>
      <p>این شورا همچنین ماه ژوئن گذشته با صدور فتوایی بازی ویدیویی چند نفره موسوم به «پلیرآن‌ناونز بتل‌گراندز» را به دلیل ترویج خشونت و نیز رویکرد توهین آمیز نسبت به اسلام ممنوع اعلام کرده بود.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/iban-perehid-na-mizhnarodniy-nomer-bankivskogo-rahunku-zaversheno-novini-ukrajini-50051095.html"/>
    <meta property="og:site_name" content="НВ"/>
    <meta property="article:published_time" content="2019-11-01T13:02:00+00:00"/>
    <meta property="og:title" content="Перехід на міжнародний стандарт IBAN завершено — НБУ"/>
    <meta property="og:description" content="Усі банки України повністю завершили перехід на міжнародний стандарт номера банківського рахунку IBAN, повідомили в Національному банку."/>
  </head>
  <body>
    <article>
      <h1>Перехід на міжнародний стандарт IBAN завершено — НБУ</h1>
      <h2>Усі банки України повністю завершили перехід на міжнародний стандарт номера банківського рахунку IBAN, повідомили в Національному банку.</h2>
      <address>
        <time datetime="2019-11-01T13:02:00+00:00">01 Nov 2019, 13:02</time>
      </address>
      <p>Відтепер номери рахунків клієнтів банків в Україні міститимуть 29 символів та відповідатимуть вимогам стандарту IBAN, який використовується у Європі. Перехід на стандарт IBAN розпочався 5 серпня і тривав до 31 жовтня. Під час перехідного періоду банки надавали інформацію про нові та змінені за стандартом IBAN рахунки клієнтів — платників податків відповідним контролюючим органам.</p>
      <p>«Статистика Національного банку підтверджує, що все більше клієнтів проводять розрахунки за стандартом IBAN. Станом на 31 жовтня 2019 року 103 учасники Системи електронних платежів здійснили 66% від загальної кількості платежів саме з використанням IBAN. Водночас клієнти ще мають час, щоб призвичаїтися до нового стандарту. Включно до 12 січня 2020 року можна використовувати ті платіжні реквізити, які застосовувалися до запровадження цього міжнародного стандарту. У цей період банки приймають до виконання документи на переказ коштів клієнтів, у яких заповнені або пара реквізитів „Код банку“ та „Рахунок“, або рахунок за стандартом IBAN», — йдеться в повідомленні.</p>
      <p>Остаточний перехід усіх розрахунків клієнтів на стандарт IBAN відбудеться з 13 січня 2020 року — з цієї дати клієнти зможуть проводити розрахунки виключно з використанням IBAN.</p>
      <p>
        <i>Нагадаємо, IBAN (International Bank Account Number) — міжнародний номер банківського рахунку. Кожна держава самостійно встановлює структуру номера рахунку IBAN згідно з вимогами стандарту ISO 13 616. Для України IBAN складається із 29 літерно-цифрових символів: коду країни, контрольного розряду, коду банку та номера рахунку. </i>
        <i>У результаті запровадження IBAN за першими двома літерами одразу можна розпізнати країну учасника розрахунку (UA — Україна), а за допомогою контрольного розряду — забезпечити уніфіковану перевірку рахунку клієнта на його коректність.</i>
      </p>
    </article>
  </body>
</html>
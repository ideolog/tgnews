<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/discovery-taper-hostjakten/"/>
    <meta property="og:site_name" content="Kampanje"/>
    <meta property="article:published_time" content="2019-11-01T13:33:40+00:00"/>
    <meta property="og:title" content="Discovery taper høstjakten i TV-markedet - mister igjen flest seere"/>
    <meta property="og:description" content="Også i september var Discovery den største taperen."/>
  </head>
  <body>
    <article>
      <h1>Discovery taper høstjakten i TV-markedet - mister igjen flest seere</h1>
      <address><time datetime="2019-11-01T13:33:40+00:00">01 Nov 2019, 13:33</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>Også i september var Discovery den største taperen.</b>
      </p>
      <p><b>Discovery Networks Norge</b> har mistet flest seere i oktober. Deres TV-kanaler, som blant annet inkluderer TVNorge, Max og Eurosport, får en samlet andel på 16,1 prosent av alle seerne, og det er en nedgang på 1,2 prosentpoeng fra samme måned i fjor.</p>
      <p>Flaggskipkanalen<b> TVNorge</b> har fått en andel på 6,4 prosent av seerne (- 0,6 prosentpoeng), men bortsett fra Fem og TLC Norge, går også alle de andre kanalene i porteføljen tilbake.</p>
      <p>Også i september var Discovery den største taperen, og kommunikasjonsdirektør Espen Skoland slo da fast at de <a href="https://kampanje.com/link/a61bcf48c0704e5ba4e292b9a44f850c.aspx"><b>ikke har levert godt nok</b></a>.</p>
      <p>- Det er et tankekors at de mister seere nok en måned. De ønsker jo å beholde den massen de har hatt og de satser fortsatt på lineære seere, sier TV-sjef <b>Morten Wiberg</b> i mediebyrået Carat.</p>
      <p><b>- De viktigste månedene</b><br/>Dette er også en svært viktig periode for de kommersielle TV-kanalene når det kommer til salget av TV-reklame.</p>
      <p>- September og oktober er de viktigste månedene, og de dyreste også, ikke minst. Det er der kanalene venter høyest seing, så det er ikke bra å miste for mange seere da, sier Wiberg.</p>
      <p>Han åpner for at digitalseingen med «Ex on the Beach» på Dplay kan være med å sukre pillen for Discovery.</p>
      <p>- Det kan være at de har klart å flytte en del seere digitalt, sånn at hele bildet ikke ser så ille ut, legger han til. </p>
      <p>Kommunikasjonsdirektør <b>Espen Skoland</b> i Discovery skriver i en tekstmelding til Kampanje at han tror på bedring i tallene.</p>
      <p>- Vi har sett en positiv utvikling siste del av måneden, og vi har flere store premierer igjen denne høsten, så vi har tro på en god avslutning på året, sier han.</p>
      <p>Et av TVNorge-programmene det var knyttet spenning til oktober «Kongen befaler», der komikere som Atle Antonsen, Bård og Vegard Ylvisåker og Calle Hellevang-Larsen får utfolde seg. Premieren ble sett av rundt 230.000 seere på TVNorge og det har en foreløpig Total Screen Rating på 534.000, som inkluderrer alt av opptak, reprise og nett-TV.</p>
      <p><b>Også Nent går tilbake </b><br/>Heller ikke <b>Nent Group</b> får en god avslutning på uka, som har vært tøff nok med nyheten om at 45 mister jobben, inkludert en hel rekke med direktører. De har fått en samlet andel på 6,4 prosent med TV-kanalene TV3, Viasat 4 og TV6. Det er en nedgang på 0,6 prosentpoeng fra i fjor.</p>
      <p>Hovedkanalen <b>TV3</b> går tilbake 0,2 prosentpoeng til 3,5 prosent.</p>
      <p>
        <b>Les mer: <a href="https://kampanje.com/link/9992c495e88e455daa30da9a66577ff5.aspx">Nent-topper i kø ut døra: - Forstår at det kreves radikale grep</a></b>
      </p>
      <p><b>Kakestemning i TV 2</b><br/>Når noen går ned, går andre opp, og det er <b>NRK</b> som henter andeler i oktober. Deres kanaler får en samlet andel på 36 prosent (+ 0,5 prosentpoeng). <b>NRK1</b> går mest frem - med ett prosentpoeng - til en andel på 28,4 prosent.</p>
      <p><b>TV 2s kanaler</b> tar en samlet andel på 32,1 prosent (+ 0,2 prosentpoeng). Hovedkanalen <b>TV 2</b> står på stedet hvil med 23,2 prosent. </p>
      <p>- Vi hadde en veldig sterk oktober i fjor, så når vi er på det nivået i år, synes vi det er helt strålende. Når vi i tillegg ser at vi får ting til på Sumo som det er substans i, så er det spennende, sier kanaldirektør <b>Trygve Rønningen</b> i TV 2.</p>
      <p>Han viser til den nye TV 2 Sumo-serien «Funkyfam» <a href="https://kampanje.com/link/3cfb28c7799748d68ae29a5ee796358e.aspx"><b>som satte ny rekord</b> </a>da den hadde premiere i oktober, og som nå har over 200.000 seere på de tre første episodene, bare på TV 2 Sumo. Samtidig setter «Åsted Norge» nye rekorder på lineær-tv.</p>
      <p>- Er det kake hos TV 2 i dag?</p>
      <p>- I dag er det i hvert fall god stemning, og så får vi ikke spise kake hver uke, da blir vi tjukke. Men det er kakestemning i TV 2 i dag, sier Rønningen.</p>
      <p>Nordmenn (10-79) så i snitt 118 minutter TV hver dag i oktober. Det er en nedgang på seks prosent fra i fjor.</p>
      <p>- Vi vil aldri ha nedgang naturligvis, men det er en tendens som har pågått en stund, og den har på sette og vis flatet litt ut. Fortsatt er det veldig mange som ser på TV, sier tv-sjef Morten Wiberg i Carat.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/01/world/esseks-kalesma-ton-arxon-sta-katazitoumena-adelfia-na-paradothoun/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-01T13:24:54+00:00"/>
    <meta property="og:title" content="Εσσεξ : Κάλεσμα των αρχών στα καταζητούμενα αδέλφια να παραδοθούν"/>
    <meta property="og:description" content="Η αστυνομία του Εσσεξ απηύθυνε κάλεσμα προκειμένου να παραδοθούν τα δύο αδέλφια από την Ιρλανδία που καταζητούνται για την υπόθεση με τους 39 νεκρούς στο «φορτηγό της φρίκης»"/>
  </head>
  <body>
    <article>
      <h1>Εσσεξ : Κάλεσμα των αρχών στα καταζητούμενα αδέλφια να παραδοθούν</h1>
      <h2>Η αστυνομία του Εσσεξ απηύθυνε κάλεσμα προκειμένου να παραδοθούν τα δύο αδέλφια από την Ιρλανδία που καταζητούνται για την υπόθεση με τους 39 νεκρούς στο «φορτηγό της φρίκης»</h2>
      <address><time datetime="2019-11-01T13:24:54+00:00">01 Nov 2019, 13:24</time> by <a rel="author">ΤοΒΗΜΑ Team</a></address>
      <p>Κάλεσμα, προκειμένου να παραδοθούν, απηύθυνε η βρετανική αστυνομία προς τα δύο αδέλφια από την Ιρλανδία που καταζητούνται για την υπόθεση με τους 39 νεκρούς στο «φορτηγό της φρίκης» στο <a href="https://www.tovima.gr/tag/esseks/">Έσσεξ</a>.</p>
      <p>Ο λόγος για του 40χρονο Ρόναν Χιους και τον 39 αδελφό του Κρίστοφερ, οι οποίοι είναι ύποπτοι για εμπορία ανθρώπων.</p>
      <p>
        <a href="https://www.in.gr/2019/11/01/greece/megara-nea-stoixeia-gia-ton-drasti-tou-fonikou-ti-prokalese-tin-orgi-tou/">Διαβάστε ακόμη : Μέγαρα : Νέα στοιχεία για τον δράστη του φονικού – Τι προκάλεσε την οργή του</a>
      </p>
      <p>«Ρόναν και Κρίστοφερ, παραδοθείτε στην Αστυνομική Υπηρεσία της Βόρειας Ιρλανδίας» είπε, όπως μεταδίδει το BBC, ο επικεφαλής επιθεωρητής Ντάνιελ Στότεν, επισημαίνοντας πως οι Αρχές έχουν επικοινωνήσει τηλεφωνικά με τον Ρόναν.</p>
      <p>«Χρειαζόμαστε να έρθετε και να βοηθήσετε αυτή την έρευνα» πρόσθεσε. «Όσο πιο σύντομα κάνουμε αυτό, τόσο πιο εύκολα μπορούμε να προχωρήσουμε στην έρευνα».</p>
      <figure>
        <img src="https://www.in.gr/wp-content/uploads/2019/11/1-28-600x400.jpg"/>
      </figure>
      <h3>Το προφίλ τους</h3>
      <p>Πρόκειται για τον 40χρονο Ρόναν Χιουζ και τον 34χρονο Κρίστοφερ από την πόλη Άρμαχ.</p>
      <p>Ο μεγάλος αδελφός ήταν ο άνθρωπος που είχε υπογράψει το έγγραφο της μίσθωσης του τρέιλερ όπου βρέθηκαν οι σοροί των θυμάτων. Η εκμίσθωση έγινε στις 15 Οκτωβρίου, ενώ η ιδιοκτήτρια εταιρεία Global Trailer Rentals δεν γνώριζε τι επρόκειτο να μεταφερθεί με το φορτηγό.</p>
      <p>Ο μικρότερος αδελφός, που αναφέρεται ως διευθυντής της εταιρείας που νοίκιασε το τρέιλερ, είχε πει σε συνέντευξη που είχε δώσει το 2016 ότι η εταιρεία είχε στόλο 9 φορτηγών που εργάζονταν σε Σουηδία, Δανία, Ιταλία και Βρετανία και 6 μόνιμους υπαλλήλους.</p>
      <h3>Ο μυστηριώδης «Mr Truong»</h3>
      <p>Στο μεταξύ, οι Αρχές του Βιετνάμ έχουν ταυτοποιήσει το μυστηριώδες και βίαιο αφεντικό που έχει βγάλει εκατομμύρια διακινώντας συμπατριώτες του στη Βρετανία και τις ΗΠΑ, συμπεριλαμβανομένων των 39 ανθρώπων που έχασαν τη ζωή τους στο Έσσεξ.</p>
      <p>Ειδικότερα, σύμφωνα με πληροφορίες που μετέδωσε η «The Daily Star», ο εν λόγω άνδρας είναι γνωστός με το όνομα «Mr Truong» (σ.σ. «κ. Τρουόνγκ»).</p>
      <p>Η αστυνομία του Έσσεξ φέρεται να έχει αναθέσει σε ειδική ομάδα να εντοπίσει τα ίχνη του συγκεκριμένου άνδρα και, σύμφωνα με πληροφορίες, οι Αρχές είναι κοντά στον αρχηγό της σπείρας από το Βιετνάμ που ενδέχεται να οργάνωσε το «ταξίδι θανάτου» των 39 ανθρώπων που έχασαν τη ζωή τους μέσα σε κοντέινερ φορτηγού που εκτελούσε δρομολόγιο από το Βέλγιο για τη Βρετανία.</p>
      <p>Ο εν λόγω άνδρας φέρεται να έχει διαδραματίσει ρόλο – κλειδί στην υπόθεση και να είναι επικεφαλής μιας «διεθνούς σπείρας» που φέρεται να έχει κερδίσει εκατομμύρια βοηθώντας μετανάστες από ασιατικές χώρες να εισέλθουν σε χώρες της Δυτικής Ευρώπης.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>
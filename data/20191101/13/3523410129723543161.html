<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637357/%D9%BE%DB%8C%D9%85%D8%A7%D9%86-%D8%AD%D8%B3%DB%8C%D9%86%DB%8C-%D8%AF%D8%B1-%D9%81%D9%87%D8%B1%D8%B3%D8%AA-10-%D8%A8%D8%A7%D8%B2%DB%8C%DA%A9%D9%86-%D8%A8%D8%B1%D8%AA%D8%B1-%D8%B3%D8%A7%D9%84-%D8%AC%D9%87%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-01T13:10:00+00:00"/>
    <meta property="og:title" content="پیمان حسینی در فهرست 10 بازیکن برتر سال جهان"/>
    <meta property="og:description" content="نشریه رکورد پرتغال مدعی شد که فرانس فوتبال ماجر پرتغالی را به عنوان بهترین بازیکن تاریخ فوتبال ساحلی معرفی کرده است."/>
  </head>
  <body>
    <article>
      <h1>
        <a href="https://www.bultannews.com/fa/news/637357/%D9%BE%DB%8C%D9%85%D8%A7%D9%86-%D8%AD%D8%B3%DB%8C%D9%86%DB%8C-%D8%AF%D8%B1-%D9%81%D9%87%D8%B1%D8%B3%D8%AA-10-%D8%A8%D8%A7%D8%B2%DB%8C%DA%A9%D9%86-%D8%A8%D8%B1%D8%AA%D8%B1-%D8%B3%D8%A7%D9%84-%D8%AC%D9%87%D8%A7%D9%86">پیمان حسینی در فهرست 10 بازیکن برتر سال جهان</a>
      </h1>
      <h2>نشریه رکورد پرتغال مدعی شد که فرانس فوتبال ماجر پرتغالی را به عنوان بهترین بازیکن تاریخ فوتبال ساحلی معرفی کرده است.</h2>
      <address><time datetime="2019-11-01T13:10:00+00:00">01 Nov 2019, 13:10</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، حدود یک ماه پیش مجله فرانس فوتبال گزارشی را از ۱۰ اسطوره فوتبال ساحلی دنیا منتشر کرده بود که نام پیمان حسینی نیز در میان این ۱۰ نفر ذکر شده بود. فرانس فوتبال در آن گزارش تمجید ویژه‌ای از این دروازه‌بان ملی‌پوش ایرانی انجام داده و از او به عنوان یکی از بهترین دروازه بانان تاریخ فوتبال ساحلی دنیا یاد کرده بود.</p>
      <p>در لیست ۱۰ نفره ذکر شده از سوی سایت فرانس فوتبال نام های زیر به چشم می خورد:</p>
      <p>ماجر( پرتغال)، ننم(برزیل)، آرمایه(اسپانیا)، کانتونا(فرانسه)، جونیور(برزیل)، استانکوویچ(سوئیس)، تایاروی(هائیتی)، آلتوبلی(ایتالیا)، پیمان حسینی(ایران)، لئونوف( روسیه)</p>
      <p> </p>
      <p>فرانس فوتبال حالا قرار است در مراسم گالا جایزه بهترین بازیکن ساحلی تاریخ فوتبال را به یکی از این ۱۰ نفر اهدا کند.</p>
      <p>نشریه رکورد، چاپ کشور پرتغال، حالا مدعی شده که برنده این جایزه معلوم شده است و آن بازیکن نیز کسی نیست جز ماجر از کشور پرتغال.</p>
      <p>این بازیکن پرتغالی پیش از این سه بار به عنوان بهترین بازیکن سال فیفا و چهار بار به عنوان بهترین بازیکن سال اروپا انتخاب شده بود. او همچنین دو بار با کشورش به قهرمانی جام جهانی رسیده بود. ماجر در زمینه باشگاهی نیز فوق العاده بوده و ۵ بار در لیگ قهرمانان اروپا جام قهرمانی را بالای سر برده است.</p>
      <p>این پرتغالی همچنین به اولین بازیکنی در تاریخ فوتبال ساحلی تبدیل شده بود که توانسته از مرز ۱۰۰۰ گل ملی عبور کند. او حالا با دریافت این جایزه می تواند به یک افسانه در تاریخ فوتبال ساحلی پرتغال و دنیا تبدیل شود. با همه اینها هیچ چیز از ارزش های پیمان حسینی دروازه بان تیم ملی ایران کم نخواهد شد و حضور او در این لیست ۱۰ نفره افتخار بسیار بزرگی به حساب می آید.</p>
      <p>نکته قابل ذکر دیگر این که هر ساله در مراسم گالا علاوه بر انتخاب بهترین بازیکن فوتبال جهان و اهدای جایزه توپ طلا به او، یک سری جوایز دیگر نیز اهدا می شود. یکی از این جوایز، جایزه بازیکن سال فوتبال ساحلی دنیا است.</p>
      <p>پس از رای گیری از سرمربیان و کاپیتان‌های تیم‌های ملی فوتبال ساحلی جهان، اسامی سه نامزد نهایی بازیکن و دروازه بان مشخص خواهد شد و نفرات منتخب در مراسم گالا فوتبال ساحلی اعلام خواهند شد.</p>
      <p> </p>
      <p>چندی پیش، سازمان جهانی فوتبال ساحلی اسامی پنجاه نفر از برترین بازیکنان این رشته را برای دریافت عنوان برترین بازیکن جهان در سال ۲۰۱۹ منتشر کرد که نام سه ایرانی در این فهرست به چشم می‌خورد. محمد احمدزاده، پیمان حسینی و محمد مرادی سه بازیکن از ایران در این لیست ۵۰ نفره هستند.</p>
    </article>
  </body>
</html>
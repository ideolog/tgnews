<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/datu-rozvedennya-sil-u-petrivskomu-bude-pereglyanuto-cherez-obstrili-zagorodnyuk-328128_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T13:53:00+00:00"/>
    <meta property="og:title" content="Дату розведення сил у Петрівському буде переглянуто через обстріли – Загороднюк"/>
    <meta property="og:description" content="Розведення було заплановано на понеділок, 4 листопада."/>
  </head>
  <body>
    <article>
      <h1>Дату розведення сил у Петрівському буде переглянуто через обстріли – Загороднюк</h1>
      <h2>Розведення було заплановано на понеділок, 4 листопада.</h2>
      <address>
        <time datetime="2019-11-01T13:53:00+00:00">01 Nov 2019, 13:53</time>
      </address>
      <p>Дату розведення сил і засобів у Петрівському Донецької області буде переглянуто у зв'язку із фіксацією обстрілів бойовиків поблизу цієї ділянки 30 жовтня. Про це повідомив сьогодні очільник Міністерства оборони Андрій Загороднюк на брифінгу.</p>
      <p>"Справді обстріли були, і ми очікуємо на перегляд дати розведення, оскільки рахуємо сім днів з обстрілів. Останні обстріли були 30 жовтня", - сказав він.</p>
      <p>Раніше президент Володимир Зеленський заявив про те, що <a href="https://dt.ua/UKRAINE/zelenskiy-nazvav-datu-rozvedennya-sil-v-petrivskomu-327980_.html"><b>розведення сил у районі Петрівського заплановано на понеділок, 4 листопада</b></a>. Умовою для початку процесу є семиденне дотримання режиму тиші на ділянці.</p>
      <p>Нагадаємо, що 26 червня <a href="https://dt.ua/UKRAINE/shtab-vidzvituvav-pro-vidvedennya-u-stanici-luganskiy-ukrayinskih-pidrozdiliv-315690_.html"><b>українські підрозділи під контролем ОБСЄ були відведені від Станиці Луганської</b></a>. Однак після відведення військ вогнева активність окупантів у зоні ООС лише посилилася. 1 жовтня Володимир Зеленський повідомив про погодження так званої "формули Штайнмаєра" й анонсував <a href="https://dt.ua/UKRAINE/saydik-nazvav-datu-uzgodzhenu-datu-vivedennya-zsu-z-petrivskogo-i-zolotogo-325081_.html"><b>виведення українських військ із Золотого і Петрівського</b></a>.</p>
      <p>29 жовтня почалося <a href="https://dt.ua/UKRAINE/shtab-oos-nazvav-chas-i-datu-rozvedennya-v-zolotomu-327719_.html"><b>відведення ЗСУ від Золотого на Луганщині</b></a>. Розведення сил і засобів почалося без 7-денного дотримання режиму тиші.</p>
      <p>Детальніше про виведення підрозділів Об'єднаних сил із займаних позицій і прогнозовані наслідки цього кроку читайте в матеріалі Юрія Бутусова <a href="https://dt.ua/internal/viyna-zelenskogo-chi-mozhna-zupiniti-putina-rozvedennyam-326106_.html"><b>"Війна Зеленського: чи можна зупинити Путіна розведенням?"</b></a> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/erna-ble-svekket/71772129"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T13:34:19+00:00"/>
    <meta property="og:title" content="- Erna ble svekket"/>
    <meta property="og:description" content="Knut Arild Hareide mener abortsaken ble avgjørende for utfallet av KrFs retningsvalg og går til angrep på statsminister Erna Solberg."/>
  </head>
  <body>
    <article>
      <h1>- Erna ble svekket</h1>
      <h2>Knut Arild Hareide mener abortsaken ble avgjørende for utfallet av KrFs retningsvalg og går til angrep på statsminister Erna Solberg.</h2>
      <address><time datetime="2019-11-01T13:34:19+00:00">01 Nov 2019, 13:34</time> by <a rel="author">Mats Rønning</a></address>
      <p>
        <b>- Det ble tydelig for alle i KrF at statsministeren ikke holdt ord. Høsten 2018 svekket Erna Solberg, sier Hareide til Dagbladet.</b>
      </p>
      <p>Han viser til at statsministeren offentlig ga uttrykk for at det ville være mulig å bli enige om endringer i abortloven «dersom vi setter oss ned ved et bord og finner løsninger hvor vi også tar vare på familienes situasjon og kvinnens rettigheter», som hun uttrykte det i det mye omtalte intervjuet med VG i Brussel 18. oktober i fjor.</p>
      <p>- Det var et løfte som det har vist seg i ettertid at statsministeren ikke holdt, sa Hareide da han gjestet NRKs Politisk kvarter i dag.</p>
      <p>Han følger opp overfor Dagbladet.</p>
      <p>- At Erna Solberg stemplet prosessen som udemokratisk falt jo så uheldig ut at det styrket meg, sier Hareide og viser blant annet til et intervju som statsministeren gjorde med <a href="https://www.dn.no/politikk/erna-solberg/knut-arild-hareides/krf/erna-solberg-na-gjelder-det-hvem-som-skal-styre-landet/2-1-444119">Dagens Næringsliv</a>.</p>
      <h3>Slår tilbake</h3>
      <p>Høyre-nestleder og helseminister Bent Høie svarer på Erna Solbergs vegne.</p>
      <p>
        <b>- Hareides påstand om at Erna brøt et løfte om å ikke blande seg inn i KrFs prosess er ikke riktig. Ernas svarte på Ropstads utfordring om å diskutere endringer i abortloven. Hennes svar var at Høyre var åpne for å diskutere endringer, noe vi også fulgte opp, sier Høie i en uttalelse sendt til Dagbladet.</b>
      </p>
      <p>- Vi var tydelige overfor Hareide på at KrF skulle få ta sin debatt. I den grad Høyre deltok i diskusjonen, var det for å ta til motmæle på et bilde av Høyre vi ikke kjente oss igjen i, påpeker Høyre-nestlederen.</p>
      <h3>Ferdig som partileder</h3>
      <p>Lørdag er det nøyaktig ett år siden det ekstraordinære landsmøtet i KrF, som i praksis beseglet Knut Arild Hareides skjebne som toppolitiker.</p>
      <p>Med 98 mot 90 stemmer gikk den blå siden seirende ut av landsmøtet. Hareide måtte erkjenne at hans råd til partiet om å søke samarbeid med Ap og Sp ble avvist.</p>
      <p>Han gikk av som partileder da KrF i januar valgte å tre inn i Erna Solbergs regjering og torsdag kom beskjeden mange i partiet ventet på: Knut Arild Hareide vil ikke søke gjenvalg til Stortinget i 2021.</p>
      <p>Dermed er Hareides politiske karriere over om to år. Hva han skal gjøre da, har han ennå ikke bestemt seg for.</p>
      <p>- Jeg har permisjon fra jobben i Schibsted og trivdes veldig godt der, men har god tid til å tenke, sier han.</p>
      <p>
        <i>- Vil du fortsette å stemme på KrF?</i>
      </p>
      <p>- Ja, det vil jeg. Jeg tapte og er lei meg for det, men jeg har ikke noe ønske om at den sittende ledelsen ikke skal lykkes.</p>
      <h3>- Uklokt</h3>
      <p>Denne uka kom Hareides nære venn og rådgiver Emil André Erstad med bok om retningsvalget i KrF. Erstad anklager nestleder Olaug Bollestad for ikke å ha gjort nok for å hindre at Rogaland KrF sendte en helblå delegasjon til landsmøtet og kaller det et «svik».</p>
      <p>Samme ord blir i boka brukt om nåværende KrF-leder Kjell Ingolf Ropstad, som anklages for å ha konspirert med Høyre, gått bak ryggen på Hareide og i praksis innledet regjeringsforhandlinger uten mandat.</p>
      <p>Hareide understreker at han ikke vil bruke ordet svik selv, men kaller fylkesårsmøtet i Rogaland «uryddig» og sier det var «uklokt» av Ropstad å bringe inn abortspørsmålet på banen.</p>
      <p>- Dette brøt med enigheten vi hadde om at KrF skulle eie prosessen, sier Hareide.</p>
      <p>På spørsmål om hvordan forholdet til Bollestad og Ropstad er i dag, svarer Hareide som følger:</p>
      <p>- Olaug, Kjell Ingolf og jeg har greid å bevare en god relasjon, men vi var nok mer politisk uenige enn vi trodde på forhånd. Samtidig tror jeg ikke andre partier hadde greid å håndtere en så knallhard maktkamp på en så ok måte som KrF tross alt klarte i fjor.</p>
    </article>
  </body>
</html>
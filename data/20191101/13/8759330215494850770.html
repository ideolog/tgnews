<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/901953/na-de-bruyne-maakt-nu-tielemans-kans-op-prestigieuze-player-of-the-month-trofee.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-01T13:10:00+00:00"/>
    <meta property="og:title" content="Na De Bruyne maakt nu Tielemans kans op prestigieuze 'Player of the Month'-trofee"/>
    <meta property="og:description" content="De Premier League heeft haar kandidaten bekendgemaakt voor de trofee van 'Player of the Month' voor de maand oktober. Opnieuw behoort een Rode Duivel tot de zes kanshebbers. Youri Tielemans kan zijn geweldige maand bekronen met het prestigieuze kleinood."/>
  </head>
  <body>
    <article>
      <h1>Na De Bruyne maakt nu Tielemans kans op prestigieuze 'Player of the Month'-trofee</h1>
      <address>
        <time datetime="2019-11-01T13:10:00+00:00">01 Nov 2019, 13:10</time>
      </address>
      <p>
        <b>De Premier League heeft haar kandidaten bekendgemaakt voor de trofee van 'Player of the Month' voor de maand oktober. Opnieuw behoort een Rode Duivel tot de zes kanshebbers. Youri Tielemans kan zijn geweldige maand bekronen met het prestigieuze kleinood.</b>
      </p>
      <p>Tielemans is één van de zes gegadigden die de prijs in de wacht kan slepen. Het jeugdproduct van RSC Anderlecht werkte in oktober drie Premier League-duels af met Leicester, waarin Tielemans geen minuut miste. <i>The Foxes </i>verloren weliswaar met 2-1 bij Liverpool FC, maar tegen Burnley FC (2-1) herpakten ze zich. Tielemans leverde daar een kwartier voor affluiten <a href="https://www.voetbalprimeur.be/videos/900156/boem-tielemans-schiet-leicester-op-voorsprong-tegen-burnley-met-schicht.html?utm_source=doorlink&amp;utm_medium=doorlink&amp;utm_campaign=%2F">de winnende treffer</a> af.</p>
      <aside>Lees meer<br/><a href="https://www.voetbalprimeur.be/nieuws/901944/tielemans-legt-ambities-van-leicester-bloot-willen-meedingen-met-de-grote-teams-.html?itm_source=www.voetbalprimeur.be&amp;itm_medium=highlighted-content">Tielemans legt ambities van Leicester bloot: "Willen meedingen met de grote teams"</a></aside>
      <p>Nadien volgde de monsterzege van Leicester bij Southampton FC. In de 9-0-blamage was Tielemans opnieuw van goudwaarde. De Rode Duivel verdeelde en heerste, wat hem ook <a href="https://www.voetbalprimeur.be/videos/901050/goal-leicester-eet-southampton-op-tielemans-weer-aan-het-kanon.html?utm_source=doorlink&amp;utm_medium=doorlink&amp;utm_campaign=%2F">nog een doelpunt</a> en een assist opleverde. Gezien de geweldige prestaties van Leicester lijkt Tielemans wel degelijk een goede kanshebber, al is ploeggenoot Jamie Vardy een gedegen concurrent. De Engelse goalgetter scoorde vier keer in oktober en is ook genomineerd.</p>
      <p>De andere namen op het lijstje zijn Jack Grealish (Aston Villa), Dean Henderson (Sheffield United), Ilkay Gündogan (Manchester City) en Willian (Chelsea FC). Naar goede gewoonte mogen de fans van het Engelse voetbal beslissen wie de winnaar wordt. In augustus en september was Kevin De Bruyne geselecteerd als kanshebber.</p>
      <figure>
        <iframe data-src="https://twitter.com/goal/status/1190230939307302914?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>
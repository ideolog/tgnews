<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/mechka-pluva-v-basejn-na-kompleks-do-sopot-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T13:57:00+00:00"/>
    <meta property="og:title" content="Мече се изкъпа в басейна на комплекс до Сопот (ВИДЕО)"/>
    <meta property="og:description" content="След като се изкъпа, горският хищник потърси и храна"/>
  </head>
  <body>
    <article>
      <h1>Мече се изкъпа в басейна на комплекс до Сопот (ВИДЕО)</h1>
      <h2>След като се изкъпа, горският хищник потърси и храна</h2>
      <address><time datetime="2019-11-01T13:57:00+00:00">01 Nov 2019, 13:57</time> by <a rel="author" href="https://btvnovinite.bg/author/?author=2002649" target="_blank">Райна Зайкова</a></address>
      <figure>
        <video src="https://vid.btv.bg/btvnews/2019/11/01/meche_1572643635-1.mp4"/>
      </figure>
      <p>Мече се изкъпа в басейна под лифта в Сопот и се оказва се, че е чест гост там. Мечката слиза от Балкана и незабелязано от нощната охрана се потапя в басейна. Водното й забавление е запечатано от камерите на комплекса, който вече не приема посетители.</p>
      <p>„Мечето е дружелюбно, не е направило никакви поражения в самия комплекс, забавлява се, търси да влезе да си вземе фунийка сладолед”, каза Александра Емилова, представител на туристическия комплекс.</p>
      <p>Мечката няколко пъти посетила басейна. Служителите в комплекса я заобичали, дори и измислили име.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FLiftSopot%2Fvideos%2F2364909890273988%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>„Името му е Суими, swimming pool, защото го приемаме, че е някой, който идва при нас и се наслаждава на това, което сме направили”, обясни Александра.</p>
      <p>От Горското стопанство в Карлово разказват, че през последните две седмици имат няколко сигнала за бутнали пчелини и изяден мед от кошерите. Те смятат, че това е същото мечка от басейна, която вече е загубила страх от хората.</p>
      <p>„Един хищник не трябва да се държи така, близо до хората – всички се радваме на клипчето, и аз се забавлявам, но  това не  е естествено поведение на мечка, както има много хора тук, ако бъде изненадана, тя ще посегне”, каза Златю Кличев, директор Държавно горско стопанство в Карлово.</p>
      <p>Горски служители смятат, че най-доброто решение е мечката да бъде упоена и преместена високо в Балкана.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/01/ezhuthachan-puraskaram-2019-for-novelist-anand.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-01T13:40:00+00:00"/>
    <meta property="og:title" content="എഴുത്തച്ഛൻ പുരസ്കാരം ആനന്ദിന്; അവാർഡ് സാഹിത്യരംഗത്തെ സമഗ്രസംഭാവന പരിഗണിച്ച്"/>
    <meta property="og:description" content="തിരുവനന്തപുരം ∙ എഴുത്തച്ഛൻ പുരസ്കാരം നോവലിസ്റ്റും ചെറുകഥാകൃത്തുമായ ആനന്ദിന്. സാഹിത്യരംഗത്തെ സമഗ്ര സംഭാവന പരിഗണിച്ചാണ് അഞ്ച് ലക്ഷം രൂപയുടെ പുരസ്കാരം..Ezhuthachan Puraskaram. Anand. Literature. award. Novel. Novelist Anand. എഴുത്തച്ഛൻ പുരസ്കാരം . ആനന്ദ്. Manorama News. Manorama Online. Latest News. Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>എഴുത്തച്ഛൻ പുരസ്കാരം ആനന്ദിന്; അവാർഡ് സാഹിത്യരംഗത്തെ സമഗ്രസംഭാവന പരിഗണിച്ച്</h1>
      <address><time datetime="2019-11-01T13:40:00+00:00">01 Nov 2019, 13:40</time> by <a rel="author">മനോരമ ലേഖകൻ</a></address>
      <p>തിരുവനന്തപുരം ∙ എഴുത്തച്ഛൻ പുരസ്കാരം നോവലിസ്റ്റും ചെറുകഥാകൃത്തുമായ ആനന്ദിന്. സാഹിത്യരംഗത്തെ സമഗ്ര സംഭാവന പരിഗണിച്ചാണ് അഞ്ച് ലക്ഷം രൂപയുടെ പുരസ്കാരം. കേന്ദ്ര–കേരള സാഹിത്യ അക്കാദമി പുരസ്കാരങ്ങൾ ആനന്ദ് നേടിയിട്ടുണ്ട്. തിരുവനന്തപുരത്ത് സാംസ്കാരിക മന്ത്രി എ.കെ.ബാലനാണ് പുരസ്കാരം പ്രഖ്യാപിച്ചത്.</p>
      <p>1936-ൽ തൃശ്ശൂർ ജില്ലയിലെ ഇരിങ്ങാലക്കുടയിൽ ജനിച്ച ആനന്ദ് പട്ടാളത്തിലും ഗവൺമെന്റ് സർവീസിലും എഞ്ചിനീയറായിരുന്നു. പി. സച്ചിദാനന്ദൻ എന്നാണ് യഥാർഥ പേര്. ‘ആൾക്കൂട്ടം, മരണസർട്ടിഫിക്കറ്റ്’ എന്നീ നോവലുകളിലൂടെയാണ് ആനന്ദ് മലയാളവായനക്കാർക്ക് സുപരിചിതനായത്. മുംബൈ നഗരത്തിന്റെ പശ്‌ചാത്തലത്തിൽ രചിക്കപ്പെട്ട ‘ആൾക്കൂട്ടം’ ഇന്ത്യൻ യുവത്വത്തിന്റെ പ്രശ്‌നങ്ങൾ ആവിഷ്‌ക്കരിക്കുന്നു. ആധുനിക നോവൽ സാഹിത്യത്തിലെ ഒരു നാഴികക്കല്ല് എന്നു വിശേഷിപ്പിക്കപ്പെട്ട നോവലാണ് ‘ആൾക്കൂട്ടം’.</p>
      <p>‘അഭയാർത്ഥികൾ, മരുഭൂമികൾ ഉണ്ടാകുന്നത്, വ്യാസനും വിഘ്‌നേശ്വരനും, ഗോവർദ്ധന്റെ യാത്രകൾ’ എന്നിവ മുഖ്യനോവലുകളാണ്. ‘വീടും തടവും, ഒടിയുന്ന കുരിശ്, ഇര, സംവാദം’ എന്നിവ ചെറുകഥാസമാഹാരങ്ങളും ‘ശവഘോഷയാത്ര’ നാടകവുമാണ്. ‘ഇടപെടലുകൾ, ആനന്ദിന്റെ ലേഖനങ്ങൾ, ജൈവമനുഷ്യൻ, വേട്ടക്കാരനും വിരുന്നുകാരനും, നഷ്‌ടപ്രദേശങ്ങൾ’ എന്നിവ ഉപന്യാസ-പഠനഗ്രന്ഥങ്ങളാണ്. ചരിത്രം, രാഷ്‌ട്രീയം, സാമൂഹ്യശാസ്‌ത്രം എന്നിവ ആനന്ദിന്റെ കൃതികളുടെ അടിസ്‌ഥാനഘടകങ്ങളാണ്.</p>
      <p><b>English Summary:</b> Ezhuthachan Puraskaram for Novelist Anand</p>
    </article>
  </body>
</html>
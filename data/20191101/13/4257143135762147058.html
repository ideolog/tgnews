<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/01/amerikai-alternativ-hussal-etetnek-az-orosz-gazdagokat"/>
    <meta property="og:site_name" content="infostart"/>
    <meta property="article:published_time" content="2019-11-01T13:14:00+00:00"/>
    <meta property="og:title" content="Amerikai alternatív hússal etetnék az orosz gazdagokat"/>
    <meta property="og:description" content="Tücsöklisztet és kendert is tartalmaz, bónuszban méregdrága."/>
  </head>
  <body>
    <article>
      <h1>Amerikai alternatív hússal etetnék az orosz gazdagokat</h1>
      <address><time datetime="2019-11-01T13:14:00+00:00">01 Nov 2019, 13:14</time> by <a rel="author">Infostart / MTI</a></address>
      <h3>Tücsöklisztet és kendert is tartalmaz, bónuszban méregdrága.</h3>
      <p>Moszkva 29 élelmiszerüzletében kezdik meg az amerikai Beyond Meat növényi eredetű, alternatív húsának árusítását a jövő héten - közölte pénteken a Vedomosztyi című orosz napilap.</p>
      <p>A kétdarabos kiszerelésű, 227 gramm súlyú, zöldborsóból előállított fehérjéből, céklából és repceolajból készült hamburgerért 750 rubelt (jelenlegi árfolyamon csaknem 3500 forintot) kérnek majd. Ez azt jelenti, hogy a termék kilója több mint 3000 rubelbe (mintegy 14 ezer forintba) kerül. Az Azbuka Vkusza prémium kategóriájú élelmiszerüzlet-lánc heti mintegy ezer csomag húshelyettesítő eladására számít a több mint 12 milliós városban.</p>
      <p>Az amerikai hús exportját egyébként a gazdasági szankciókra válaszul bevezetett orosz élelmiszerembargó sújtja.</p>
      <p>Az Ethan Brown által 2009-ben alapított Beyon Meat befektetői között van Bill Gates, a Microsoft alapítója, Leonardo Di Caprio színész, környezetvédelmi aktivista és Don Thompson, a McDonald's volt vezérigazgatója. A társaság idén megtartott nyilvános részvénykibocsátásra (IPO) 240 millió dollár befektetést hozott. A Bloomberg szerint a cég vegetáriánus és vegán körökben népszerű húspótlója tücsöklisztet, valamint kakaóbab-feldolgozásból származó maradványt és kendert is tartalmaz.</p>
      <p>Oroszországban szeptember óta a TGI Friday's, a White Rabbit Family és a Tyeremok éttermek kínálatán is szerepel az alternatív hús. Az Alianta Group disztribútorcég évi 5 tonna növényi eredetű húspótlót ad el Oroszországban, ami 15-20 tonnára kíván felfuttatni.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/118737-crnogorski-ministar-podneo-ostavku-zbog-snimka-korupcije?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-01T13:20:04+00:00"/>
    <meta property="og:title" content="Crnogorski ministar podneo ostavku zbog snimka korupcije"/>
    <meta property="og:description" content="Ministar održivog razvoja i turizma Crne Gore Pavle Radulović podneo je ostavku na tu funkciju nakon što je objavljen snimak dva inspektora koja uzimaju mito od jednog lokalnog biznismena.&quot;Niko mi nije sugerisao da podnesem ostavku, ovo je moj lični odnos prema poslu, biznis etika mora da postoji i u državnoj upravi&quot;, rekao je Radulović i dodao da je ostavku podneo pisanim putem.On je dodao da &quot;ne zna ima li gradjanina koji pošteno plaća porez a da mu sinoć nije bilo teško&quot;.Kako je naveo, snimak od sinoć je potvrda tvrdnji koje su imali rekla-kazala.&quot;Oba inspektora i dalje rade u Ministarstvu. Ministarstvo je preuzelo u decembru 2017. poslove inspekcijske uprave i zateklo ta dva inspektora&quot;, dodao je Radulović.Radulović je objasnio i da su pre snimka pokrenuli postupak, ali da je odgovornost nesumnjiva jer ti ljudi i dalje rade kao inspektori. &quot;Poslali smo ih na neko gradilište i oni su reagovali tek nakon osam dana...&quot;, dodao je Radulović.&quot;Nisam uspeo da iskorenim ovakvo ponašanje, nije bitno kada se desilo.…"/>
  </head>
  <body>
    <article>
      <h1>Crnogorski ministar podneo ostavku zbog snimka korupcije</h1>
      <address>
        <time datetime="2019-11-01T13:20:04+00:00">01 Nov 2019, 13:20</time>
      </address>
      <p>Ministar održivog razvoja i turizma Crne Gore Pavle Radulović podneo je ostavku na tu funkciju nakon što je objavljen snimak dva inspektora koja uzimaju mito od jednog lokalnog biznismena.<br/><br/>"Niko mi nije sugerisao da podnesem ostavku, ovo je moj lični odnos prema poslu, biznis etika mora da postoji i u državnoj upravi", rekao je Radulović i dodao da je ostavku podneo pisanim putem.<br/><br/>On je dodao da "ne zna ima li gradjanina koji pošteno plaća porez a da mu sinoć nije bilo teško".<br/><br/>Kako je naveo, snimak od sinoć je potvrda tvrdnji koje su imali rekla-kazala.<br/><br/>"Oba inspektora i dalje rade u Ministarstvu. Ministarstvo je preuzelo u decembru 2017. poslove inspekcijske uprave i zateklo ta dva inspektora", dodao je Radulović.<br/><br/>Radulović je objasnio i da su pre snimka pokrenuli postupak, ali da je odgovornost nesumnjiva jer ti ljudi i dalje rade kao inspektori. "Poslali smo ih na neko gradilište i oni su reagovali tek nakon osam dana...", dodao je Radulović.<br/><br/>"Nisam uspeo da iskorenim ovakvo ponašanje, nije bitno kada se desilo. Jutros sam pokrenuo novi postupak protiv ove dvojice, nakon materijalnih dokaza, i nadam se da će biti uspešniji od ostalih", rekao je on.<br/><br/>On je pozvao tužilaštvo da do detalja ispita svaki navod i dodao da im Ministarstvo stoji na raspolaganju.<br/><br/>U emisiji "Načisto", na crnogorskoj TV Vijesti, u četvrtak je emitovan snimak razgovora investitora u Budvi s gradjevinskim inspektorima Zoranom Boškovićem i Vladanom Juretićem.<br/><br/>Investitor govori da je doneo 5.000 od 20.000 evra, koliko mu je navodno traženo, a Bošković ga savetuje kako da ne otkriju da unajmljuje radnike na crno.<br/><br/>Drugi inspektor, Juretić, poznat je javnosti od decembra 2009. kada se tadašnji predsednik Crne Gore Filip Vujanović založio za njega i pomilovanjem izdejstvovao da Juretić izbegne dve zatvorske kazne za nanošenje teških telesnih povreda i za zloupotrebu položaja.<br/><br/>U četvrtak uveče generalna direktorka Direktorata za inspekcijski nadzor i licenciranje Rina Ivančević kazala je da je "šokirana snimkom" razgovora inspektora i investitora koji je videla. </p>
    </article>
  </body>
</html>
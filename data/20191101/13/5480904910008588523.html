<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/policiste-se-zabyvaji-prodejem-gumovych-masek-hitlera-v-praze/1815971?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T13:00:00+00:00"/>
    <meta property="og:title" content="Policisté se zabývají prodejem gumových masek Hitlera v Praze"/>
    <meta property="og:description" content="Praha - Policisté se zabývají tím, zda v souvislosti s prodejem gumových masek Adolfa Hitlera v jednom z pražských obchodů nebylo spácháno protiprávní jednání. Na dotaz ČTK to uvedla mluvčí pražských policistů Eva Kropáčová. Na prodej masky v centru Prahy dnes upozornil na twitteru německý velvyslanec Christoph Israng."/>
  </head>
  <body>
    <article>
      <h1>Policisté se zabývají prodejem gumových masek Hitlera v Praze</h1>
      <address><time datetime="2019-11-01T13:00:00+00:00">01 Nov 2019, 13:00</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Policisté se zabývají tím, zda v souvislosti s prodejem gumových masek Adolfa Hitlera v jednom z pražských obchodů nebylo spácháno protiprávní jednání. Na dotaz ČTK to uvedla mluvčí pražských policistů Eva Kropáčová. Na prodej masky v centru Prahy dnes upozornil na <a href="https://twitter.com/velvyslanec_SRN/status/1190163387768082432">twitteru</a> německý velvyslanec Christoph Israng.</p>
      <p>"Mohu potvrdit, že se zabýváme případem prodeje masek v centru Prahy. V současné chvíli zjišťujeme, zda v této souvislosti nedošlo ke spáchání protiprávního jednání," uvedla Kropáčová.</p>
      <p>Israng v příspěvku na sociální síti zkritizoval prodej masky v centru Prahy. "Češi za nacistického režimu tolik trpěli. Proč se teď v centru Prahy prodává takový odpad?" uvedl velvyslanec. K příspěvku přiložil fotografii výlohy obchodu s maskami. Kde se provozovna nachází, Israng nespecifikoval. Na příspěvek reagoval mimo jiné ministr vnitra Jan Hamáček (ČSSD) s tím, že se policie věcí již zabývá.</p>
      <p>Na prodej stejných masek v minulosti upozorňoval například reportér Janek Rubeš. "Alespoň v den památky obětí holokaustu, by nemuseli prodávat v centru Prahy masky Adolfa Hitlera. Asi mi to vadí víc než matrjošky," uvedl letos v lednu na <a href="https://twitter.com/janekrubes/status/1089593233670373376">twitteru</a>.</p>
      <p>Policie se už dříve prodejem předmětů s podobiznou Adolfa Hitlera zabývala, tehdy došla k závěru, že nejde o protiprávní jednání. Trika a hrnky s podobiznou Hitlera nebo například Stalina nabízí nakladatelství Naše vojsko.</p>
    </article>
  </body>
</html>
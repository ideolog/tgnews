<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/01/szapporoban-futjak-az-olimpiai-maratont"/>
    <meta property="og:site_name" content="infostart"/>
    <meta property="article:published_time" content="2019-11-01T13:33:00+00:00"/>
    <meta property="og:title" content="Szapporóban futják az olimpiai maratont"/>
    <meta property="og:description" content="Eldőlt, hogy Szapporóban rendezik meg a maratoni futást és a gyaloglószámokat a 2020-as tokiói olimpián, miután a japán főváros kormányzója vonakodva ugyan, de pénteken belenyugodott a módosításba."/>
  </head>
  <body>
    <article>
      <h1>Szapporóban futják az olimpiai maratont</h1>
      <address><time datetime="2019-11-01T13:33:00+00:00">01 Nov 2019, 13:33</time> by <a rel="author">Infostart / MTI</a></address>
      <h3>Eldőlt, hogy Szapporóban rendezik meg a maratoni futást és a gyaloglószámokat a 2020-as tokiói olimpián, miután a japán főváros kormányzója vonakodva ugyan, de pénteken belenyugodott a módosításba.</h3>
      <p>"Nem hagytam jóvá, de elkerülhetetlen a döntés, amely nélkülözi a teljes egyetértést" - fogalmazott a Nemzetközi Olimpiai Bizottság (NOB), a szervezőbizottság, a főváros és a japán kormány képviselőit felvonultató négyoldalú tárgyalást követően Koike Juriko városvezető, aki hozzátette, a NOB indoklása számára továbbra sem elégséges.</p>
      <p>John Coates, a NOB előkészületeket felügyelő bizottságának vezetője leszögezte, hogy további versenyszámok helyszínének megváltoztatása nem várható.</p>
      <p>"Azt hittük, lehetséges kitalálni valamit, de az ellenfelünk a természet" - mondta Mori Josiro, a szervezőbizottság elnöke, aki megérti és tiszteletben tartja a főpolgármester érzéseit a nehéz döntés után.</p>
      <h4>A hőség győzute le Tokiót</h4>
      <p>A NOB két hete közölte, hogy a Tokiótól 800 kilométerre északra vinné a maratont és a gyaloglószámokat, mert indoklása alapján leginkább ezekben a számokban részt vevő sportolók szervezetére gyakorolna hatást a várható hőség. Szapporóban, az 1972-es téli olimpia helyszínén pedig jelentősen alacsonyabb hőmérsékletben lehetne megrendezni a számokat. Az előrejelzések szerint az északi városban napközben öt-hat fokkal lesz hűvösebb, mint Tokióban. Szapporóban futballmérkőzéseket is rendeznek a jövő évi ötkarikás játékokon.</p>
      <p>A korábbi tervek szerint az 50 kilométeres gyaloglás hajnali 5.30-kor, míg a maraton 6-kor rajtolt volna, hogy az atléták ne legyenek kitéve az óriási hőségnek, Tokió vezetése mentőötletként a hajnali három órai rajtot is felvetette. Idén a dohai atlétikai világbajnokságon éjfél után indult a maratoni mezőny, amely így is 30 Celsius-fok körüli hőmérsékletben teljesítette a 42 195 méteres távot, de ezt a megoldást szerette volna elkerülni a NOB.</p>
      <p>A 2020-as tokiói olimpiát július 24. és augusztus 9. között rendezik.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543864.html/%D9%86%D8%AA%D8%A7%D9%86%DB%8C%D8%A7%D9%87%D9%88--%D8%AF%D8%B1-%D8%A8%D8%B1%D8%A7%D8%A8%D8%B1-%D8%A7%DB%8C%D8%B1%D8%A7%D9%86-%D9%86%D8%A8%D8%A7%DB%8C%D8%AF-%D8%B1%D9%88%DB%8C-%D8%AA%D8%B1%D8%A7%D9%85%D9%BE-%D8%AD%D8%B3%D8%A7%D8%A8-%DA%A9%D9%86%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T13:32:00+00:00"/>
    <meta property="og:title" content="نتانیاهو: در برابر ایران نباید روی ترامپ حساب کنیم"/>
    <meta property="og:description" content="نخست‌وزیر فعلی رژیم صهیونیستی که روزهای سختی را در تل‌آویو طی می کند، معتقد است تا یک سال آینده نباید انتظار اقدام آمریکا علیه ایران را داشته باشند و تا آن موقع تنها هستند."/>
  </head>
  <body>
    <article>
      <h1>نتانیاهو: در برابر ایران نباید روی ترامپ حساب کنیم</h1>
      <address>
        <time datetime="2019-11-01T13:32:00+00:00">01 Nov 2019, 13:32</time>
      </address>
      <p>نخست‌وزیر فعلی رژیم صهیونیستی که روزهای سختی را در تل‌آویو طی می کند، معتقد است تا یک سال آینده نباید انتظار اقدام آمریکا علیه ایران را داشته باشند و تا آن موقع تنها هستند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ در ادامه نگرانی صهیونیست‌ها از قدرت گرفتن ایران در منطقه، تل‌آویو درباره انفعال واشنگتن در برابر تهران هشدار داد.</p>
      <p> </p>
      <p>شبکه 13 تلویزیون رژیم صهیونیستی گزارش داد «بنیامین نتانیاهو» نخست‌وزیر فعلی اسرائیل اخیرا به گروهی از وزیران کابینه خود گفت که نباید از ایالات متحده انتظار داشته باشند حداقل برای مدت یک سال آینده، اقدام جدی در برابر ایران انجام دهد.</p>
      <p>نتانیاهو که احتمالا روزهای پایانی نخست‌وزیری خود را در مصدر قدرت تل‌آویو طی می‌کند، برای اولین بار نارضایتی خود را از انفعال واشنگتن در برابر تهران ابراز کرده و گفت: «شجاعت ایران در منطقه رو به افزایش است و به دلیل نبود یک واکنش، قوی‌تر نیز شده است».</p>
      <p>به نوشته وبگاه «تایمز اسرائیل» به نقل از این شبکه، این نارضاتی نتانیاهو اما در هفته‌های گذشته به شکل واضح‌تری در جلسات محرمانه و پشت درب‌های بسته با کابینه امنیتی بیان شده است.</p>
      <p>بر این اساس، نتانیاهو به وزیران خود گفته حداقل تا نوامبر سال 2020 و مشخص شدن نتایج انتخابات ریاست‌جمهوری آمریکا نباید انتظار اقدام علیه تهران را داشته باشند و تا آن زمان تل‌آویو در برابر ایران تنها است.</p>
      <p>مقام‌های نظامی صهیونیست نیز اخیرا درباره احتمال واکنش قاطع ایران به حملات اخیر این رژیم به مواضع مقاومت در سوریه و عراق، و اجرای عملیات هماهنگ هوایی مشابه آرامکو با استفاده از چندین پهپاد و موشک کروز هشدار داده‌اند.</p>
      <p>شبکه رادیویی ارتش رژیم صهیونیستی چند روز پیش در گزارشی ادعا کرد تل‌آویو منتظر حمله مستقیم با استفاده از پهپادها یا موشک‌های کروز ساخت ایران در واکنش به حملات هوایی اخیر اسرائیل علیه گروه‌های مقاومت در عراق و سوریه است.</p>
      <p>منبع: فارس</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543866.html/%D9%BE%D9%84%DB%8C%D8%B3--%D8%B2%D9%85%D8%A7%D9%86-%D8%A7%D8%AC%D8%B1%D8%A7%DB%8C-%D8%B7%D8%B1%D8%AD-%D8%AA%D8%B1%D8%A7%D9%81%DB%8C%DA%A9-%D9%BE%D8%A7%DB%8C%D8%AA%D8%AE%D8%AA-%DA%A9%D8%A7%D9%87%D8%B4-%DB%8C%D8%A7%D8%A8%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T13:36:00+00:00"/>
    <meta property="og:title" content="پلیس: زمان اجرای طرح ترافیک پایتخت کاهش یابد"/>
    <meta property="og:description" content="رئیس پلیس راهور تهران بزرگ، کاهش زمان اجرای طرح ترافیک و کاهش آلودگی را اولین درخواست پلیس از شهرداری عنوان کرد."/>
  </head>
  <body>
    <article>
      <h1>پلیس: زمان اجرای طرح ترافیک پایتخت کاهش یابد</h1>
      <address>
        <time datetime="2019-11-01T13:36:00+00:00">01 Nov 2019, 13:36</time>
      </address>
      <p>رئیس پلیس راهور تهران بزرگ، کاهش زمان اجرای طرح ترافیک و کاهش آلودگی را اولین درخواست پلیس از شهرداری عنوان کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سردار محمدرضا مهماندار رئیس پلیس راهور تهران بزرگ، در خصوص آخرین وضعیت طرح ترافیک پایتخت با توجه به اعتراض پلیس راهور به برخی مفاد آن، اظهار داشت: حلقه دوم طرح ترافیک پایتخت هم اکنون در حال اجراست؛ پلیس هم نظرات کارشناسی خود را برای طرح مذکور نوشته و آن را به شهرداری ارائه کرده است.</p>
      <p>وی با بیان اینکه پلیس اعلام کرده که باید اصلاحاتی در طرح فوق انجام شود؛ گفت: منتظر هستیم که شورای حمل و نقل و ترافیک شهر تهران برگزار شود تا درخصوص نظرات کارشناسی پلیس صحبت شده و تصمیم‌گیری انجام شود.</p>
      <p>رئیس پلیس راهور تهران بزرگ درخصوص عمده اشکالاتی که پلیس به طرح ترافیک وارد دانسته است، اعلام کرد: اولین خواسته پلیس کاهش زمان اجرای طرح ترافیک و طرح کاهش آلودگی است؛ با توجه به آنکه در نیمه دوم سال بوده و هوا زودتر تاریک می‌شود تعداد زیادی از افراد و شهروندان برای خرید مایحتاج  به معابر مراجعه می‌کنند؛ تعدادی نیز درصددند تا با  تاریک شدن هوا زودتر به منزل برسند؛ برای اینکه فشار را از معابر پیرامونی برداشت و مردم بتوانند سریعتر کارهای خود را انجام داده و به منزل برسند به نظر می‌رسد که باید زمان اجرای طرح ترافیک و طرح کاهش آلودگی کاهش یابد. </p>
      <p>وی گفت: علت عمده بعدی بحث ممنوعیتی است که این محدوده دارد؛ بر طبق قانون وقتی که شورای ترافیک تصویب می‌کند که این محدوده ممنوع است فقط تا یک سقفی شهرداری می‌تواند ظرفیتی را برای کارهای ضروری اختصاص داده و اجازه تردد دهد ولی در حال حاضر این محدوده سقف ندارد.</p>
      <p>سردار مهماندار تصریح کرد: به نظر می‌رسد باید یک سقف مشخصی را برای این محدوده مشخص کرد؛ درست مثل محدوده طرح ترافیک که ورود به محدوده طرح ترافیک اصلی ممنوع بوده و فقط  103 هزار مجوز سالیانه واگذار می‌شود که 40 هزار مجوز روزانه است؛ نهایتا باید از این روش استفاده کرد و ممنوعیت را به طور مطلق اجرا کرد در حالی که هم اکنون ممنوعیت مطلقی وجود ندارد. </p>
      <p>وی افزود: هم اکنون رانندگان می‌توانند هفته‌ای یک و نیم روز به صورت رایگان وارد محدوده کاهش آ‌لودگی شده و باقی روزهای هفته را خریداری کرده و تردد کنند و این دیگر معنای ممنوعیت ندارد؛ چرا که اگر بخواهیم براساس ماده 18 قانون رسیدگی به تخلفات عمل کنیم- با توجه به اینکه شورای ترافیک تهران مجوزش را از ماده 18 گرفته- باید محدودیت و ممنوعیت اعمال شود و فقط باید برای کارهای ضروری سقفی تعیین شود که این سقف هم اینک تشکیل و تعیین نشده است. </p>
      <p>رئیس پلیس راهور تهران بزرگ خاطرنشان کرد: عدم ممنوعیت مطلق تردد در منطقه کاهش آلودگی و کاهش زمان طرح ترافیک و طرح کاهش آلودگی از جمله عمده مسائل مطرح شده پلیس راهور درخصوص طرح ترافیک پایتخت است. </p>
      <p>منبع: فارس</p>
    </article>
  </body>
</html>
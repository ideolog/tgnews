<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619210/%D8%AE%D8%B7%DB%8C%D8%A8-%D9%86%D9%85%D8%A7%D8%B2-%D8%AC%D9%85%D8%B9%D9%87-%D8%AA%D9%87%D8%B1%D8%A7%D9%86-%D8%A7%D8%B7%D8%B1%D8%A7%D9%81-%D9%85%D8%A7-%D8%B1%D8%A7-%D8%A2%D8%B4%D9%88%D8%A8-%DA%AF%D8%B1%D9%81%D8%AA%D9%87%E2%80%8C%7C-%D9%85%D8%B1%D8%AF%D9%85-%D8%B9%D8%B1%D8%A7%D9%82-%D8%B5%D9%81-%D8%AE%D9%88%D8%AF-%D8%B1%D8%A7-%D8%A7%D8%B2-%D8%B4%DB%8C%D8%B9%D9%87%E2%80%8C%D9%87%D8%A7%DB%8C-%D8%A7%D9%86%DA%AF%D9%84%DB%8C%D8%B3%DB%8C-%D8%AC%D8%AF%D8%A7-%DA%A9%D9%86%D9%86%D8%AF%7C-%D9%85%D8%B1%D8%AF%D9%85-%D9%84%D8%A8%D9%86%D8%A7%D9%86-%D8%A7%D8%B2-%D9%81%D8%B3%D8%A7%D8%AF-%D9%88-%D8%AA%D8%A8%D8%B9%DB%8C%D8%B6-%D8%A8%D9%87-%D8%AA%D9%86%DA%AF-%D8%A2%D9%85%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T13:06:00+00:00"/>
    <meta property="og:title" content="خطیب نماز جمعه تهران: اطراف ما را آشوب گرفته‌| مردم عراق صف خود را از شیعه‌های انگلیسی جدا کنند| مردم لبنان از فساد و تبعیض به تنگ آمدند"/>
    <meta property="og:description" content="خطیب نماز جمعه این هفته تهران گفت: مردم متدین عراق تحت مرجعیت و چارچوب قانونی می‌توانند مشکلات را حل کنند. دشمنان عراق جمع کثیری را کشتند و برخی متدینین را قطعه قطعه کرده و برخی را در آتش سوزاندند. از خدا می‌خواهیم هر چه زودتر این فتنه را خاموش کند و مردم لبنان و عراق هر چه سریعتر طعم وحدت را بچشند."/>
  </head>
  <body>
    <article>
      <h1>خطیب نماز جمعه تهران: اطراف ما را آشوب گرفته‌| مردم عراق صف خود را از شیعه‌های انگلیسی جدا کنند| مردم لبنان از فساد و تبعیض به تنگ آمدند</h1>
      <h2>موحدی کرمانی گفته "ایران به خاطر راهنمایی‌های رهبری از آشوب‌ها به دور است"</h2>
      <address>
        <time datetime="2019-11-01T13:06:00+00:00">01 Nov 2019, 13:06</time>
      </address>
      <p>
        <i>خطیب نماز جمعه این هفته تهران گفت: مردم متدین عراق تحت مرجعیت و چارچوب قانونی می‌توانند مشکلات را حل کنند. دشمنان عراق جمع کثیری را کشتند و برخی متدینین را قطعه قطعه کرده و برخی را در آتش سوزاندند. از خدا می‌خواهیم هر چه زودتر این فتنه را خاموش کند و مردم لبنان و عراق هر چه سریعتر طعم وحدت را بچشند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>آیت‌الله موحدی کرمانی در خطبه‌های این هفته نماز جمعه تهران با اشاره به تحولات اخیر ایجاد شده در دو کشور عراق و لبنان اظهار کرد: مردم عراق در صد سال اخیر به دلیل برنامه‌های غلط و بودجه‌‌بندی‌های غلط در فقر به سر می‌برند.</p>
      <p>وی با اشاره به بهره‌مندی برخی گروه‌ها سیاسی از بودجه این کشور گفت: مردم عملا بهره‌ای از بودجه ندارند و در تجمعات خیابانی خود خواهان عدالت هستند. مرجعیت محترم عراق دولت را موظف به اصلاحات و رسیدگی به اعتراضات نمودند.</p>
      <figure>
        <img src="https://aftabnews.ir/files/fa/news/1398/8/10/353705_236.jpg"/>
      </figure>
      <p>موحدی‌کرمانی ادامه داد: آنچه در روزهای اخیر از عراق شنیدیم فقط مطالبه اقتصادی نبود. دشمنان عراق از گوشه‌ای وارد شدند؛ در بعضی شهرها به خشونت روی آوردند و مردم مظلوم را مورد حمله قرار دادند. جمع کثیری را کشتند و برخی متدینین را قطعه قطعه کرده و برخی را در آتش سوزاندند.</p>
      <p>وی گفت: دشمن دنبال این است که فرصتی به دست آورد. سفیر آمریکا هم در عراق به طور علنی از خشونت حمایت کرد و با صراحت نیروهای نظامی عراق را از کمک کردن منع می‌کند. همین‌ها در طول 16 سال گذشته روزانه یک میلیون بشکه نفت تحت عنوان غرامت جنگی از عراق دریافت می‌کنند.</p>
      <p>امام جمعه تهران گفت: مردم متدین عراق تحت مرجعیت و چارچوب قانونی می‌توانند مشکلات را حل کنند. کما اینکه در سال‌های گذشته توانستند مسئله امنیت را نیز حل کنند. برخی گروه‌های منحرف که ما آن‌ها را شیعه انگلیسی می‌دانیم هم هستند که مردم عراق باید صفوف خود را از آن‌ها جدا کنند.</p>
      <p>موحدی کرمانی سپس به اعتراضات مردم لبنان اشاره کرد و گفت: ریشه اصلی اعتراضات مردم لبنان عدم توجه دولت به اقتصاد مردم بوده است. دولت حریری از خارج وام گرفت و مردم را مقروض کرده بدون آنکه بر زندگی مردم اثری داشته باشد. دولت های لبنان بدهی بر دست مردم گذاشتند. مردم از فساد و تبعیض به تنگ آمدند. دولت لبنان باید از آهنگ عمومی برای اصلاح استفاده کند.</p>
      <p>موحدی کرمانی در ادامه همین بحث گفت: اطراف ما را آشوب گرفته‌است. ما به خاطر راهنمایی‌های مقام معظم رهبری از این آشوب‌ها به دور هستیم.</p>
      <p>امام جمعه تهران در بخش دیگری از این سخنرانی،‌ خطاب به مسئولین کشور گفت: مسئولین محترم یادتان باشد هر مسئولیتی که در این دنیا دارید در قیامت از آن سؤال می‌شود. در وقت عبور از پل صراط سؤال می‌شود که با امانت انقلاب چه کردید و آیا وظیفه‌ای که برعهده شما گذاشته شده بود را خوب انجام دادی یا نه؟ به یاد فقرا و مستضعفان بودی یا نه؟ سعی کردی مشکلات را حل کنی یا نه؟ آیا امضائی که باید انجام می‌دادی را زود انجام دادی یا به امید دریافت زیرمیزی، آن را به تأخیر انداختی؟</p>
      <p>وی ادامه داد: مردم به مسئولان امنیت و فرهنگ کشور اعتماد می‌کنند؛ فرزندانشان را به دبستان و دبیرستان و دانشگاه‌ها می‌فرستند؛ این مغزها به‌عنوان امانت دست شماست، با این مغزها چه می‌کند؟ این مغزها را با چه محتوایی پر می‌کنید؟</p>
      <p>وی خطاب به والدین گفت: ببینید فرزندتان در موبایل خود چه می‌بیند؟ اگر صحنه‌های آلوده دید، این دیگر آلوده شده است و باید مراقب باشید. کسانی که می‌گویند بگذاریم این صحنه‌ها آزاد شود تا خودشان انتخاب کنند، عجیب است؛ آیا اجازه می‌دهید وزارت بهداشت غذای مسموم در اختیار مردم قرار دهد و بگوید خودتان تشخیص دهید؟ نوجوان و کودک تشخیص دهد؟ جوانی که در مسائل فقهی اطلاعات کافی ندارد تشخیص بدهد؟</p>
      <p>وی در بخشی از این سخنرانی گفت: دو موردی که در روز قیامت بسیار از آن سوال می‌شود امانت و خویشاوندی است و مسئولان باید بدانند درباره مسئولیتی که به آن‌ها در این دنیا داده می‌شود در آن دنیا سوال می‌شود.</p>
      <p>آیت الله موحدی کرمانی افزود: ما در این دنیا در بین راهیم و زندگی موقت داریم و ابدیت و سعادت و شقاوت ابدی ما در آن دنیاست. ‌ای کسانی که دنیا گولتان زده و به بیت المال تجاوز می‌کنید و می‌برید و یا گرفتار می‌شوید و یا فرار می‌کنید، یادتان باشد آن دنیا نمی‌توانید فرار کنید.</p>
      <p>خطیب جمعه تهران یادآور شد: یکی از مراحل بسیار سخت عبور از پل صراط است که روی جهنم کشیده شده است.</p>
      <p>آیت الله موحدی کرمانی با بیان این که این تقواست که انسان را از گناه دور می‌کند، گفت: آنان که مرتکب گناه می‌شوند و دنیا گولشان می‌زند قیامت را فراموش کرده اند، اما باید بدانند که در قیامت حوادث عجیبی رخ می‌دهد و حقایقی آشکار می‌شود که در خلال آیات قرآن وارد شده است.</p>
      <p>وی در همین راستا ادامه داد: یکی از صحنه‌های قیامت فرار خویشاوندان از یکدیگر است و برخلاف تصوری که ما از این دنیا داریم که وقتی فردی می‌میرد به پیش خانواده و پدر و مادرش می‌رود در قیامت اگر همدیگر را ملاقات کنند با یکدیگر انس نمی‌گیرند و برادر از برادر و مادر از فرزند و همسر از همسر فرار می‌کند.</p>
      <p>خطیب نماز جمعه تهران افزود: وقتی مادری فرزندش را می‌بیند که به وظیفه خود عمل نکرده است گریبان فرزندش را می‌گیرد و از او نمی‌گذرد و از خدا دادخواهی می‌کند و در این شرایط فرزند اگر بتواند از دست مادر فرار می‌کند و ما اگر در این دنیا حق برادری و مادری را فراموش کنیم در آن دنیا باید جواب بدهیم.</p>
      <p>آیت الله موحدی کرمانی گفت: ما در آن دنیا گرفتاری بسیاری داریم و باید برای آن روز زادی داشته باشیم و اندیشه کنیم و از خدا بخواهیم که پیوسته به یاد قیامت باشیم.</p>
      <p>وی با بیان این که روز قیامت یوم النشر است افزود: در آن روز تمام کارهایی که انجام داده ایم باز می‌شود و نامه عمل را به دست مان می‌دهند و خدا کند که این نامه اعمال به دست راست ما داده شود.</p>
      <p>خطیب نماز جمعه تهران گفت: وقتی نامه اعمال داده می‌شود هر چه انجام داده ایم در آن ضبط شده یک نگاه آلوده، یک کینه، یک بدخواهی، یک کلمه غیبت، یک جواب تند به مادر، همه و همه ثبت شده است.</p>
      <p>آیت الله موحدی کرمانی ادامه داد: خدایا ما را در روز قیامت رسوا نکن و آبروی ما را نبر، چون در عالم قیامت همه پرده‌ها عقب می‌رود و اسرار روشن و همه چیز نمایان می‌شود.</p>
      <p>وی افزود: یکی دیگر از نام‌های قیامت یوم الفصل است و مشخص می‌شود که هر کدام از انسان‌ها چه کاره هستند.</p>
      <p>خطیب جمعه تهران گفت: خدایا روزی که بین بندگانت فاصله می‌اندازی و خوب‌ها را از بدها جدا می‌کنی به ما رحم کن و ما را روانه جهنم نکن.</p>
      <p>وی همچنین در بخش دیگری از این سخنرانی با اشاره به استعفای سعد حریری گفت: استعفای نخست وزیر لبنان نشان داد بعضی از دسته‌های سیاسی لبنان، مصلحت اسرائیل، آمریکا و برخی دولت‌های عرب را بر مصلحت مردم ترجیح می‌دهند، استعفای نخست وزیر لبنان می‌تواند سبب تشدید اعتراضات خیابانی و درگیری طوایف مختلف شود.</p>
      <p>امام جمعه موقت تهران ادامه داد: به برادران و طوایف مختلف شیعه، سنی، مسیحی و بخصوص رهبران آن‌ها توصیه می‌کنیم مراقب باشند، زیرا لبنان دشمنان خشمگینی دارد، همان‌ها که از مردم مقاوم لبنان ضربه خوردند و مقاومت مردم لبنان و حزب الله را برای جهان اسلام و جهان عرب الهام بخش می‌دانند و از آن می‌ترسند.</p>
      <p>آیت الله موحدی کرمانی با بیان اینکه آن‌ها در کمین مردم لبنان هستند، اظهار داشت: آن‌ها به اختلافات داخل لبنان دل بسته اند، اما مقاومت لبنان می‌تواند با اکثریتی که در مجلس این کشور دارد دولت تشکیل دهد، اما گرایشی به آن ندارد و مایل است قوانین و توافقاتی را که در حدود سی سال اخیر میان طیف‌های لبنانی برقرار بوده است مراعات کند و شیعیان و حزب الله کماکان بازوی یاری همه لبنانی‌ها باشند.</p>
      <p>وی افزود: از خدا می‌خواهیم هر چه زودتر این فتنه را خاموش کند و مردم لبنان و عراق هر چه سریعتر طعم وحدت را بچشند.</p>
      <p>وی در ادامه با اشاره به آیات قرآن اظهار داشت: قرآن مجید وقتی مسئله ولایت امیر المومنین (ع) را مطرح می‌کند می‌فرماید اینک که ولایت را پیدا کردید بدانید که دشمن شما امید ندارد به شما ضربه بزند و نمی‌تواند کاری کند، اما از من و از گناه بترسید.</p>
      <p>امام جمعه موقت تهران با اشاره به این موضوعات در قرآن کریم اظهار داشت: مسئولین محترم مراقب باشید، زیرا از دشمن نباید ترسید، اما باید از فاصله طبقاتی ترسید باید از روی آوردن مسئولین به زندگی اشرافی و دریافت حقوق‌های کلان و فراموش کردن مستضعفان ترسید.</p>
      <p>آیت الله موحدی کرمانی ادامه داد: دشمن خارجی را قوی دیدن و خود را ضعیف پنداشتن خطری است که باید از آن ترسید، خدا را شکر که دست رییس محترم قوه قضائیه باز شده و مفسدان را به مجازات می‌رساند.</p>
      <p>وی گفت: خیره شدن به دشمن و خارج و در عین حال نپرداختن به ذخایر و ثروت کشور و بهره نگرفتن از نیروی جوان و انقلابی است که باید از آن ترسید، از بیماری اجرایی و اداری باید ترسید، از تزریق صحنه‌های آلوده به جوانان از طریق فضای مجازی باید ترسید، از حاکمیت ثروت در فصل انتخابات و وعده‌های دروغین کاندیداها باید ترسید.</p>
      <p>امام جمعه موقت تهران در ادامه به مناسبت ورود به ماه ربیع الاول افزود: هجرت رسول اکرم از مسائل مهم اسلامی است که روز اول این ماه اتفاق افتاد، هجرت یعنی پس از آنکه به سوی مدینه حرکت کردند، مسلمین به پیغمبر (ص)ملحق شدند و دست از خانه و زندگی برداشتند و این یعنی بریدن از همه چیز و وصل شدن به خدا و رسول الله که این‌ها مهاجرین بودند و انصارالله نیز به آن‌ها کمک کردند و این اخوت باعث پیشرفت اسلام شد.</p>
      <p>آیت الله موحدی کرمانی با اشاره به ۱۳ آبان اظهار داشت: دوشنبه آینده ۱۳ آبان و یادآور چند مطلب است از جمله تبعید امام خمینی (ره) به ترکیه، یورش دژخیمان شاه به دانش آموزان و دانشجویان، تسخیر لانه جاسوسی آمریکا که امام آن را انقلاب دوم نامیدند و روز ملی مبارزه با استکبار جهانی.</p>
      <p>وی ادامه داد: رییس قوه قضائیه در سفری که به هرمزگان داشتند از گمرکات بازدید کردند، واردات انباشته شده و بلاتکلیفی در آنجا بود که برخی کالاها بیش از یکسال ترخیص نشده بودند از جمله داروها. گمرکات تا چه زمانی می‌خواهد آن‌ها را حفظ کند در حالیکه بیماران به شدت نیازمند دارو هستند، باید هر چه زودتر اقلام مورد نیاز مردم طبق مقررات ترخیص شود.</p>
      <p>امام جمعه موقت تهران با اشاره به این اموال در گمرکات گفت: صاحب اموال مشخص است و نمی‌توان آن را ملک متروکه شناخت و به مزایده گذاشت، مسئولین باید حدود اسلامی، رضایت خدا و رفاه مردم را در نظر بگیرند، زیرا این عوامل باعث بقای حکومت خواهد شد.</p>
      <p>آیت الله موحدی کرمانی در ادامه با تسلیت سالروز شهادت آیت الله قاضی اولین شهید محراب و امام جمعه تبریز گفت: شهادت نوجوان ۱۳ ساله بسیجی محمدحسین فهمیده را هم باید تسلیت گفت، البته وجود این شخصیت‌ها را باید تبریک گفت، زیرا عجیب است که نوجوان ۱۳ ساله داوطلبانه خود را برای شهادت در راه خدا آماده می‌کند و به همین مناسبت روز نوجوان و بسیج دانش آموزی را داریم.</p>
      <p>وی در بخش پایانی این سخنرانی با اشاره به گسترش بیماری سرطان خاطرنشان کرد: پزشکان دقت کنند ببینند چه عاملی باعث رشد بیماری سرطان شده است، یکی از پزشکان فهمیده در جمع نخبگان گفتند که آب نبات‌ها و شکلات‌های رنگی به علت رنگ‌هایی که به آن‌ها می‌زنند باعث سرطان می‌شود، این نقل قول ایشان است، پزشکان بررسی کنند و اجازه ندهند شیرینی سازی آن‌ها را در اختیار مردم بگذارد و اجازه ندهند انسان‌های سالم باعث گرفتاری شوند.</p>
      <p>امام جمعه موقت تهران در پایان تصریح کرد: ان‌شاءالله خداوند به مسئولین توفیق بدهد که بتوانند خدمات لازم را انجام دهند، مشکل را بشناسند و در رفع آن بکوشند، زیرا مسئله بیماری بخصوص در شرایطی که می‌گویند دارو کم شده بسیار مهم است و باید این مسائل را حل کرد؛ مردم صبور و مقاوم هستند، اما باید به آن‌ها توجه و با دلسوزی و محبت رفتار کرد.</p>
    </article>
  </body>
</html>
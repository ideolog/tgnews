<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/donka-prihodka-vvazhaye-scho-vibuhivku-yiyi-batku-pidkinuli-328123_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T13:37:00+00:00"/>
    <meta property="og:title" content="Донька Приходька вважає, що вибухівку її батьку підкинули"/>
    <meta property="og:description" content="Напередодні Верховний суд анексованого Криму відмовився звільнити Олега Приходька із СІЗО."/>
  </head>
  <body>
    <article>
      <h1>Донька Приходька вважає, що вибухівку її батьку підкинули</h1>
      <h2>Напередодні "Верховний суд" анексованого Криму відмовився звільнити Олега Приходька із СІЗО.</h2>
      <address>
        <time datetime="2019-11-01T13:37:00+00:00">01 Nov 2019, 13:37</time>
      </address>
      <p>Дружина та донька <b><a href="https://dt.ua/UKRAINE/advokat-prihodko-oskarzhiv-aresht-aktivista-326112_.html">українського політв'язня Олега Приходька </a></b>вважають, що знайдені нібито у їхньому гаражі вибухові речовини, могли підкинути. За їхніми словами, напередодні обшуку на подвір'ї хтось отруїв їхню собаку. Відео зі словами рідних Приходька, якого заарештували в анексованому Криму, опублікувала у Facebook "Кримська солідарність".</p>
      <p>"Наш батько не винен і багато людей вважають, що він не винен, бо не було в нього ні вибухівки і нічого іншого. І собаку у нас отруїли недаремно, щоб можна було безперешкодно зайти в будинок, щоб щось взяти чи підкинути", - розповіла донька українця Людмила.</p>
      <p>Родичі Приходька зазначили, що рішення "суду" для них було передбачуваним. Вони заявили, що арешт 60-річного активіста – це розправа з ним за допомогою "бандитських методів".</p>
      <p>"Це просто бандитські методи, і не захисники це наші... Який він терорист в 60 років? У нього є якісь політичні погляди, але це його особиста думка, на яку він має право. І те, що знаходиться в нашому будинку, якісь прапори - український і кримськотатарський - це в нашому будинку, а не для загального огляду", - заявили родичі Олега Приходька.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fcrimeansolidarity%2Fvideos%2F2461993850687877%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Напередодні Підконтрольний російським окупантам "Верховний суд Криму" <b><a href="https://dt.ua/UKRAINE/okupaciyniy-sud-krimu-vidhiliv-apelyaciyu-na-aresht-aktivista-prihodka-328029_.html">відмовив у задоволенні апеляції на арешт</a> </b>українського активіста, політв'язня Олега Приходька. Активіст залишиться в СІЗО до 10 грудня, там він 21 листопада зустріне і свій 61-й день народження.</p>
      <p>У лютому ФСБ провела обшуки в будинку Приходька в селі Оріхове Сакського району. Тоді російські силовики вилучили в активіста українську символіку, прапори партії "Свобода", червоно-чорні прапори, портрет Степана Бандери, техніку та домашні CD-диски. Після обшуку Приходько відвезли до Сімферополя, де допитували, розпитуючи про його діяльність і зв'язки на материковій частині України.</p>
      <p>9 жовтня російські силовики <b><a href="https://dt.ua/UKRAINE/fsb-v-krimu-vidvezla-v-nevidomomu-napryamku-proukrayinskogo-aktivista-325873_.html">затримали і вивезли Приходька разом із дружиною</a></b>. Протягом доби місцезнаходження активіста залишалося невідомим.</p>
      <p>Згодом адвокат Назім Шейхмамбетов повідомив, що Приходьку закидають ст. 223.1 (незаконне виготовлення вибухових речовин) і ст. 205 (терористичний акт) Кримінального кодексу РФ. Наступного дня Приходька <b><a href="https://dt.ua/UKRAINE/sud-u-krimu-zaareshtuvav-proukrayinskogo-aktivista-prihodka-325950_.html">заарештували на два місяці</a></b>.</p>
      <p>Прокуратура АР Крим (Київ) <b><a href="https://dt.ua/UKRAINE/prokuratura-ark-vidkrila-provadzhennya-cherez-zatrimannya-aktivista-prihodka-325949_.html">відкрила провадження</a></b> через незаконне позбавлення волі проукраїнського активіста.</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1-19/premiera-medicala-la-oradea-un-pacient-in-varsta-de-71-ani-a-fost-operat-cu-succes-pe-cord-deschis-152498.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-01T13:44:00+00:00"/>
    <meta property="og:title" content="Premieră medicală la Oradea: Un pacient în vârstă de 71 ani a fost operat cu succes pe cord deschis"/>
    <meta property="og:description" content="Premieră medicală la Spitalul Clinic Judeţean din Oradea, unde o echipă de chirurgi cardiologi au efectuat cu succes prima intervenţie pe cord deschis. „Până acum, aceşti pacienţi erau trimişi în centrele universitare, la Cluj Napoca, Timişoara, Bucureşti, Iaşi, Târgu Mureş. De acum, putem să oferim şi noi acest tip de servicii medicale”, a declarat BIHOREANULUI dr. Jerzicska Ernő, unul dintre chirurgii cardiologi care au participat la intervenţie."/>
  </head>
  <body>
    <article>
      <h1>Premieră medicală la Oradea: Un pacient în vârstă de 71 ani a fost operat cu succes pe cord deschis</h1>
      <address><time datetime="2019-11-01T13:44:00+00:00">01 Nov 2019, 13:44</time> by <a rel="author" href="https://www.ebihoreanul.ro/contact/Laura%20Gal#redactia_form" target="_blank">Laura Gal</a></address>
      <figure>
        <img src="https://cdn.ebihoreanul.ro/static/gallery_big/operatie01112019.jpg"/>
        <figcaption>foto:generic</figcaption>
      </figure>
      <p>
        <b>Premieră medicală la Spitalul Clinic Judeţean din Oradea, unde o echipă de chirurgi cardiologi au efectuat cu succes prima intervenţie pe cord deschis în cazul unui pacient cu stenoză aortică valvulară.</b>
      </p>
      <p>"Valvele separă cele patru cavităţi ale inimii. Valva aortică este formată din trei foiţe care împiedică sângele să se întoarcă în ventriculul stâng şi respectiv, în aortă.<b> </b>În cazul persoanelor care suferă de stenoză aortică, valva nu se deschide complet din cauza procesului de îngroşare şi calcifiere, iar sângele circulă cu dificultate", a explicat, pentru <b>BIHOREANUL</b>, dr. Lucia Daina, directorul medical al spitalului.</p>
      <p>Pacientul este un bărbat în vârstă de 71 ani, căruia medicii orădeni i-au înlocuit valva aortică naturală, cea afectată, cu o proteză. În termeni medicali, operaţia se numeşte "înlocuire valvulară aortică cu proteză valvulară în circulaţie extracorporeală", iar până acum s-a realizat doar în centrele universitare Cluj Napoca, Timişoara, Bucureşti, Iaşi şi Târgu Mureş.</p>
      <p>"De acum, putem să oferim şi noi acest tip de servicii medicale. Pacienţiii nu mai trebuie să aştepte cu lunile şi nici să plece în alte spitale din ţară", a declarat dr. Jerzicska Ernő, unul dintre chirurgii cardiologi care au participat la intervenţie.</p>
      <p>Operaţia s-a realizat pe 30 octombrie, de o echipă alcătuită exclusiv din medici şi asistenţi ai Spitalului judeţean din Oradea. „Coooptarea de personal specializat în acest domeniu s-a realizat în timp. Totul a fost elaborat, nu s-a întâmplat peste noapte”, a mai spus dr. Jerzicska.</p>
      <p>Concret, în sala de operaţie au intrat dr. Jerzicska Ernő şi dr. Jagamos Endre (chirurgi cardiologi), dr. Lucza Tünde (anestezist), cardiotehnicieni, asistente medicale, care au beneficiat la prima lor procedură şi de sprijinul unor specialişti din cadrul Clinicii de Chirurgie Cardiacă a Universităţii de Medicină Debrecen-Ungaria, care au asistat la operaţie.</p>
      <p>"Pacientul este în regulă, evoluţia este normală. Deocamdată este internat pe Secţia de terapie intensivă, ca de obicei după astfel de intervenţii. Suntem pe un trend normal, obişnuit" a mai spus medicul. </p>
      <p>Potrivit acestuia, intervenţiile de acest tip vor continua, existând deja pacienţi în proces de evaluare. "Se fac anumite investigaţii medicale, analize de o echipă multidisciplinară. Între timp, în cursul săptămânii viitoare, vom avea o întâlnire. Vom încerca să corectăm micile deficienţe organizatorice care au existat la prima intervenţie, să stabilim protocoale clare, cum anume să procedăm în astfel de situaţii", a declarat dr. Jerzicska.</p>
      <p>Întreaga procedură realizată de medicii Spitalului clinic judeţean Oradea - evaluarea medicală a pacientului, proteza şi intervenţia chirugicală - sunt decontate de Casa Naţională a Asigurărilor de Sănătate. </p>
    </article>
  </body>
</html>
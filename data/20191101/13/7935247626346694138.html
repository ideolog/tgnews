<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/oyak-total-turkiye-ve-moili-satin-aliyor-213852h.htm"/>
    <meta property="og:site_name" content="OLAY"/>
    <meta property="article:published_time" content="2019-11-01T13:46:54+00:00"/>
    <meta property="og:title" content="OYAK, Total Türkiye ve Moil’i satın alıyor"/>
    <meta property="og:description" content="OYAK, akaryakıt ve otogaz dağıtım şirketleri ile operasyonlarını satın almak için Demirören Holding ile görüşmelere başladı. OYAK, şirketlerde kapsamlı incelemelerde bulunacak."/>
  </head>
  <body>
    <article>
      <h1>OYAK, Total Türkiye ve Moil’i satın alıyor</h1>
      <h2>OYAK, akaryakıt ve otogaz dağıtım şirketleri ile operasyonlarını satın almak için Demirören Holding ile görüşmelere başladı. OYAK, şirketlerde kapsamlı incelemelerde bulunacak.</h2>
      <address>
        <time datetime="2019-11-01T13:46:54+00:00">01 Nov 2019, 13:46</time>
      </address>
      <p>Akaryakıt sektöründe önemli bir satın alma gerçekleşiyor.</p>
      <p>OYAK, akaryakıt ve otogaz operasyonlarını satın almak üzere Demirören Holding ile görüşmelere başladı.</p>
      <p>TOTAL Oil Türkiye ve Moil şirketlerinde yaklaşık 900 istasyon ile faaliyet gösteren Demirören Holding ile masaya oturan OYAK, satın alma için kapsamlı inceleme sürecini başlattı.</p>
      <p>
        <b>OYAK GENEL MÜDÜRÜ ERDEM: FIRSATLARI İNCELİYORUZ</b>
      </p>
      <p>Kaynakların verimli kullanılması, varlıklardan sürdürülebilir maksimum getiri elde edilmesi ve ülke ekonomisine katkıda bulunma hedefi ile çalışmalarını sürdürdüklerini belirten OYAK Genel Müdürü Süleyman Savaş Erdem, şunları kaydetti:</p>
      <p>“Türkiye’nin en büyük ikinci sanayi grubu olarak, milli ekonominin kalkınmasına 58 yıldır hizmet ediyoruz. Ülkemizde ve dünyada fırsat olarak gördüğümüz adımları atmaya devam ediyoruz. Milli sanayi, daha yüksek istihdam, daha kaliteli hizmet vizyonumuz ve stratejik sektörlerde konumlanma, sektörel çeşitlilik ile sürdürülebilir büyüme hedeflerimiz kapsamında OYAK’ı geleceğe taşıyacak hamlelerde bulunuyoruz. 30’un üzerinde ana sektörü doğrudan etkileyen ve yaklaşık 150 bin kişiye doğrudan istihdam sağlayan akaryakıt dağıtım sektörünü de değerlendiriyoruz. Farklı iş kollarında arayışlarımız ile bir yandan sayısı 400 bini aşan üyelerimize yüksek kalitede hizmet sunup birikimlerine reel getiri sağlarken, diğer yandan da ülkemizin büyüme ve istihdam yaratma hedeflerine ortak olmaya devam edeceğiz."</p>
    </article>
  </body>
</html>
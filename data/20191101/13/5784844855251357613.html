<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/mobilna-telefonija/dogodki-in-obvestila/neunicljivi-samsung-galaxy-xcover-field-pro.html?RSS0de5b0ef7fd7347b4b34c76baecffd78"/>
    <meta property="og:site_name" content="Računalniške novice"/>
    <meta property="article:published_time" content="2019-11-01T13:33:00+00:00"/>
    <meta property="og:title" content="Neuničljivi Samsung Galaxy XCover Field Pro"/>
    <meta property="og:description" content="V naslednjih nekaj tednih bomo pri nas in v drugih državah evropske unije lahko kupili nov pameti mobilni telefon podjetja Samsung, ki je pisan na kožo nerodnim."/>
  </head>
  <body>
    <article>
      <h1>Neuničljivi Samsung Galaxy XCover Field Pro</h1>
      <address>
        <time datetime="2019-11-01T13:33:00+00:00">01 Nov 2019, 13:33</time>
      </address>
      <p>V naslednjih nekaj tednih bomo pri nas in v drugih državah evropske unije lahko kupili nov pameti mobilni telefon podjetja Samsung, ki je pisan na kožo nerodnim in tistim, ki se veliko gibajo po terenu. Telefon Samsung Galaxy XCover Field Pro je namreč prilagojen uporabi v manj ugodnih oziroma prijaznih pogojih, saj lahko brez težav prenaša namakanje, umazanijo, prah, padce in udarce. Poleg tega pa je tudi dovolj zmogljiv za opravljanje vsakodnevnih nalog in poganjanje večpredstavnostnih vsebin, saj temelji na osnovi še vedno priljubljenega pametnega telefona Samsung Galaxy S9.</p>
      <p>Robustni Samsung Galaxy XCover Field Pro je v primerjavi s predhodnikom nekoliko tanjši in elegantnejši, mogoče pa ga je uporabljati celo v navezi z zaščitnimi rokavicami. Tu so pričakovano na voljo tudi osnovne fizične tipke, kar olajša uporabo nekaterih funkcij predvsem, ko je uporabnik v gibanju. Samsungov robustni telefon se sicer ponaša s standardom IP68, kar v praksi pomeni, da se mu ne bo zgodilo nič hudega, če ga za pol ure potopite v 1,5 metra globoko vodo. Da je novost odporna na udarce, pa jamči vojaški standard MIL-STD 810G. Poskrbljeno je pa tudi za varnost podatkov, za kar je zadolžen varnostni sistem Samsung Knox, ki se je izkazal za nadvse zanesljivega.</p>
      <p>Telefon Samsung Galaxy XCover Field Pro je opremljen z zanimivo strojno opremo, ki obsega 13-centimetrski oziroma 5,1-palčni zaslon z razmerjem stranic 16 proti 9 in ločljivostjo QHD (2.560 x 1.440 slikovnih točk), zmogljiv mobilni procesor Samsung Exynos 9810, štiri gigabajte sistemskega pomnilnika in vgrajeni pomnilnik s 64 gigabajti prostora za shranjevanje podatkov. Preostala oprema obsega še baterijo kapacitete 4.500 miliamper ur, digitalni fotoaparat ločljivosti 12 milijonov slikovnih točk, spletno kamero ločljivosti osem milijonov slikovnih točk in bralnik prstnih odtisov.</p>
      <p>Pametni mobilni telefon Samsung Galaxy XCover Field Pro meri 158,5 x 80,7 x 14,2 milimetrov in tehta 256 gramov. Operacijski sistem je Android Oreo, ta pa bo kmalu nadgrajen na novejši in uporabnejši Android 10.</p>
      <figure>
        <iframe src="https://www.youtube.com/embed/R7u4pR5aNNs" width="640" height="360" data-service="Youtube" scrolling="no"/>
      </figure>
      <footer>Povezave: <a href="https://www.samsung.com/">Samsung</a></footer>
    </article>
  </body>
</html>
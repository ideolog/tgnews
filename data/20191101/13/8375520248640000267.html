<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/skandalniy-sluga-narodu-proponuje-radi-prodovzhiti-u-shkolah-mozhlivist-vikladannya-rosiyskoyu-movoyu-do-2023-roku-637027.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T13:59:00+00:00"/>
    <meta property="og:title" content="Скандальний «слуга народу» пропонує Раді продовжити у школах викладання російською мовою до 2023 року"/>
    <meta property="og:description" content="Законопроєкт Бужанського «Про внесення змін до деяких законодавчих актів України щодо навчання державною мовою в освітніх установах» зареєстрований у Раді 31 жовтня за №2362"/>
  </head>
  <body>
    <article>
      <h1>Скандальний «слуга народу» пропонує Раді продовжити у школах викладання російською мовою до 2023 року</h1>
      <address>
        <time datetime="2019-11-01T13:59:00+00:00">01 Nov 2019, 13:59</time>
      </address>
      <h4>Законопроєкт Бужанського «Про внесення змін до деяких законодавчих актів України щодо навчання державною мовою в освітніх установах» зареєстрований у Раді 31 жовтня за №2362</h4>
      <p>Депутат Верховної Ради Максим Бужанський від фракції «Слуга народу»пропонує парламенту продовжити можливість викладання в середній школі російською мовою до вересня 2023 року. Про це він повідомив на своєму Telegram-каналі.</p>
      <p>«Як ви пам'ятаєте, російськомовні школи повинні перейти на українську з 2020 року. А всі решта з 2023. Це суто дискримінаційна норма, і я вніс законопроект, який скасовує її. 23, так з 23-го, так би мовити)», - написав депутат.</p>
      <p>Законопроєкт Бужанського «Про внесення змін до деяких законодавчих актів України щодо навчання державною мовою в освітніх установах» зареєстрований у Раді 31 жовтня за №2362.</p>
      <blockquote>
        <i>45-річний Максим Бужанський народився в Дніпропетровську, був менеджером ТОВ «Арна». Широко відомий як блогер, дуже критично ставиться до ревізії радянського бачення історії Другої світової війни і противник героїзації руху ОУН-УПА. Під авторством Бужанського вийшли дві книги «Історія світу у 88 главах» та «Історія для ледачих», вони були видані у 2017 році</i>
      </blockquote>
      <p>Нагадаємо, раніше міністр освіти і науки Ганна Новосад заявила, що з вересня 2020 року <a href="https://glavcom.ua/country/society/z-nastupnogo-roku-rosiyskomovni-shkoli-pereydut-na-ukrajinsku-ministr-630078.html">російськомовні школи перейдуть на українську мову навчання</a>. </p>
      <p>Міністр зазначила, що в таких школах, які переважно будуть навчатися українською мовою, залишиться можливість вивчати рідну мову або літературу, власне, рідною мовою.</p>
      <p>«Якщо ми говоримо про російську меншість, то це буде окремий предмет, плюс можна буде мати факультативи», - додала Новосад.</p>
      <p>Раніше повідомлялося, що у травні Верховна Рада України підтримала у першому читанні проект закону про повну загальну середню освіту. Він має продовжити процес реформування шкіл, розпочатий у 2017 році законом «Про освіту». Останній набув чинності 27 вересня 2017 року.</p>
      <p>Як повідомлялося, 16 липня  <a href="https://glavcom.ua/news/movniy-zakon-nabuv-chinnosti-shcho-treba-znati--610400.html">мовний закон набув чинності.</a></p>
      <related>
        <a href="https://glavcom.ua/news/nardep-vid-slugi-narodu-zbiraje-v-radi-pidpisi-za-vidstavku-ryaboshapki-636840.html"/>
        <a href="https://glavcom.ua/news/zmi-diznalisya-za-shcho-zelenskiy-kritikuvav-slug-narodu-635966.html"/>
        <a href="https://glavcom.ua/country/politics/skandalnij-sluga-narodu-proponuje-skasuvati-ljustratsiju-zakonoprojekt-vzhe-gotovij-633789.html"/>
      </related>
    </article>
  </body>
</html>
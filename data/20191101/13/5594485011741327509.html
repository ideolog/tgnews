<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/analizi-i-komentari/shche-glasuva-li-pak-kostov-s-otvrashchenie_news706696.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-01T13:51:00+00:00"/>
    <meta property="og:title" content="Ще гласува ли пак Костов с отвращение?"/>
    <meta property="og:description" content="Цяла седмица всички изчисляват ще се прелеят ли и как гласовете на Борислав Игнатов и на Борис Бонев"/>
  </head>
  <body>
    <article>
      <h1>Ще гласува ли пак Костов с отвращение?</h1>
      <h2>Цяла седмица всички изчисляват ще се прелеят ли и как гласовете на Борислав Игнатов и на Борис Бонев</h2>
      <address>
        <time datetime="2019-11-01T13:51:00+00:00">01 Nov 2019, 13:51</time>
      </address>
      <p>https://blitz.bg/analizi-i-komentari/shche-glasuva-li-pak-kostov-s-otvrashchenie_news706696.html Blitz.bg</p>
      <figure>
        <img src="https://static.blitz.bg/documents/thumbnails/730/201908/1566975339-clipboard01.jpg"/>
      </figure>
      <p><b>Ще гласува ли с отвращение градската десница за Йорданка Фандъкова? Това е въпросът, който мъчи социолози, политолози и партийни щабове преди балотажа, коментира "Стандарт"</b><br/><br/>Цяла седмица всички изчисляват ще се прелеят ли и как гласовете на Борислав Игнатов (12,20%) и на Борис Бонев (10,77%). Защото при която и да е от двете опонентки на балотажа да отиде резултатът, ще стане космичен.<br/><br/>За Фандъкова, която убедително спечели първия тур с 36,37 на и 10 процента разлика това означава наистина безапелационна победа. А за Манолова, която разписа 27,79, гласовете на десните са ключът за "Московски" 33.</p>
      <p>Преговорите между щабовете обаче са на принципа хем сърби, хем боли. Демократична България обяви, че има свръхинтелигентни избиратели, на които не може да диктува как да гласуват.<br/><br/>Прие разговори с Йорданка Фандъкова, но Христо Иванов и Атанас Атанасов абсолютно неджентълментски отказаха да отидат при нея.<br/><br/>След визитата на Фандъкова и Малина Едрева в централата им двамата със сигурност се чувстват ако не по-умни и по-красиви, то поне по-високи.<br/><br/>Манолова от своя страна непрекъснато говори за кандидатите на промяната и как вотът им трябва да се обедини. Но така и не посмя публично да поска подкрепа на градската десница. Стори ли го губи твърдите социалисти.<br/><br/>Всъщност битката в неделя в София няма да е нито дясно - ляво, нито старо - ново. А вътре в дясното. Големият извод от първия тур е, че градската десница си намери майстора в лицето на Борис Бонев.<br/><br/>Отраканият младок стои много по-добре пред публика от провалените политици Христо Иванов, Радан Кънев и Атанас Атанасов, които "стрелят" не с програми, а с политически и морални идеологеми.<br/><br/>Резултатът на Бонев показа, че ако "Спаси София" стане партия, градската десница е спомен. Още повече, че флиртът с "малкото, русото", както закачливо описа ситуацията Андрей Райчев, може да й изиграе лоша шега. 7 дни умните и красивите вече се обясняват дали се цепят на лява и дясна десница.<br/><br/>Всичко това прави прогнозите за балотажа крайно несигурни. Още повече, че надпреварата в София стана поле за изявата на двете най-нови партии - партия социолози и партия bTV.<br/><br/>Първите подляха вода на Фандъкова като до последния момент даваха на Бонев около 1 процент подкрепа. В страната пък часове наред съобщаваха, че кметовете отличници на първи тур отиват на балотаж и нямат мнозинство в общинските си съвети.<br/><br/>От своя страна телевизията преброи всички неравни фуги и счупени плочки, дори несъществуващите, като не пропускаше да слага етикети и оценки. За което и получи две глоби.<br/><br/>Ако градската десница гласува за Манолова, в София може да има обрат. Но това също ще бележи края на жълтопаветниците, защото ще означава колаборация с БСП.<br/><br/>Ако обаче решат да пуснат бюлетина за Фандъкова, то със сигурност ще е по изказа на Костов "с отвращение". Така, както той го направи преди 15 години.<br/><br/>Най-вероятно е градската десница да си остане вкъщи и оттам да гледа класическия мач ГЕРБ - БСП.</p>
    </article>
  </body>
</html>
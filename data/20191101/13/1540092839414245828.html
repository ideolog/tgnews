<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/195888/kyriarxo-internet-anisyxia-oti-i-rosia-epixeirei-na-fimosei-tin-eleytheria-sto-diadiktyo"/>
    <meta property="og:site_name" content="CNN.gr"/>
    <meta property="article:published_time" content="2019-11-01T13:58:12+00:00"/>
    <meta property="og:title" content="«Κυρίαρχο Internet»: Ανησυχία ότι η Ρωσία επιχειρεί να φιμώσει την ελευθερία στο Διαδίκτυο"/>
    <meta property="og:description" content="«Κυρίαρχο Internet»: Ανησυχία ότι η Ρωσία επιχειρεί να φιμώσει την ελευθερία στο Διαδίκτυο"/>
  </head>
  <body>
    <article>
      <h1>«Κυρίαρχο Internet»: Ανησυχία ότι η Ρωσία επιχειρεί να φιμώσει την ελευθερία στο Διαδίκτυο</h1>
      <h2>Τη δημιουργία ενός «κυρίαρχου Internet», απομονωμένου από τους παγκόσμιους servers, έχει ως στόχο ο νόμος ο οποίος ετέθη σήμερα σε ισχύ στην Ρωσία, προκαλώντας ανησυχίες στους υπερασπιστές των ελευθεριών, που καταγγέλλουν την θεσμοθέτηση υπερβολικού ελέγχου των ρωσικών αρχών στο Διαδίκτυο.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 15:58 , 01 November 2019</p>
      <p>Συγκεκριμένα, το κείμενο προβλέπει τη <b>δημιουργία υποδομής</b> που θα επιτρέπει την λειτουργία των ρωσικών πηγών του Internet σε περίπτωση αδυναμίας των ρωσικών διαχειριστών να συνδεθούν με τους ξένους servers του Διαδικτύου</p>
      <p>Στο εξής, <b>οι Ρώσοι προμηθευτές υπηρεσιών Internet</b> θα πρέπει να διασφαλίσουν την τοποθέτηση «τεχνικών μέσων» στα δίκτυά τους που θα επιτρέπουν έναν «κεντρικό έλεγχο της κυκλοφορίας» ώστε να αντιμετωπίζονται ενδεχόμενες απειλές.</p>
      <p>Ο νόμος επικρίθηκε ως προσπάθεια ελέγχου του περιεχομένου, μέχρι και <b>επιβολής σταδιακής απομόνωσης στο ρωσικό Internet</b>, έναν από τους τελευταίους χώρους ελευθερίας για την αντιπολίτευση και τις επικριτικές της ρωσικής εξουσίας φωνές.</p>
      <p>«Η κυβέρνηση μπορεί τώρα να λογοκρίνει απευθείας το περιεχόμενο ή ακόμη και να μετατρέψει το ρωσικό Internet σε κλειστό σύστημα χωρίς να ενημερώσει το κοινό για ό,τι κάνει ή για ποιον λόγο το κάνει», καταγγέλλει με ανακοίνωσή της η μη κυβερνητική οργάνωση <b>Human Rights Watch</b>.</p>
      <p>Η οργάνωση θεωρεί ότι το κείμενο του νόμου, ο οποίος πυροδότησε εκδηλώσεις διαμαρτυρίας τον Μάρτιο, «θέτει σε κίνδυνο το δικαίωμα στην ελευθερία της έκφρασης των Ρώσων, καθώς και το δικαίωμα στην on line ενημέρωση και ανοίγει τον δρόμο σε «<b>μαζική παρακολούθηση</b>».</p>
      <p>Τον Απρίλιο, πολλές οργανώσεις υπεράσπισης των ατομικών και ανθρωπίνων δικαιωμάτων είχαν εκδώσει ανακοίνωση εκφράζοντας τους φόβους του για τους «νέους περιορισμούς των ήδη περιορισμένων μέσων ενημέρωσης και του Internet».</p>
      <p>Σύμφωνα με το ΑΠΕ - ΜΠΕ,<b> το Κρεμλίνο αρνείται κάθε πρόθεση ανέγερσης ενός</b> «<b>Σινικού Ψηφιακού Τείχους</b>» και ισχυρίζεται ότι μοναδική επιδίωξή του είναι η υπεράσπιση του ρωσικού Internet.</p>
      <p>Ο νόμος επικρίνεται και για το υψηλό κόστος που η εφαρμογή του σημαίνει για τους <b>Ρώσους διαχειριστές</b>, ορισμένοι από τους οποίους είναι, υπό τις συνθήκες αυτές, καταδικασμένοι να εξαφανισθούν.</p>
      <p>Οι ρωσικές αρχές εισάγουν συνεχώς περιορισμούς τα τελευταία χρόνια επί του εθνικού δικτύου Internet, μπλοκάροντας το περιεχόμενο και sites που συνδέονται με την αντιπολίτευση, αλλά επίσης και τους παρόχους διαδικτυακών υπηρεσιών που αρνούνται να συνεργασθούν μαζί τους, όπως η πλατφόρμα βίντεο Dailymotion, το μέσο κοινωνικής δικτύωσης LinkedIn και η εφαρμογή ανταλλαγής μηνυμάτων Telegram.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/reportaz/video/10841/cnn-now-paraskeyi-1-noemvrioy-2019">CNN NOW: Παρασκευή 1 Νοεμβρίου 2019</a>
        </li>
        <li>
          <a href="https://www.cnn.gr/news/ellada/story/195893/kikilias-14-epipleon-klines-meth-stin-attiki-anoigoyn-to-epomeno-diastima">Κικίλιας: 14 επιπλέον κλίνες ΜΕΘ στην Αττική ανοίγουν το επόμενο διάστημα</a>
        </li>
        <li>
          <a href="https://www.cnn.gr/news/kosmos/story/195892/salos-stin-kypro-asyneiditos-ntalikeris-odigei-fortigo-me-ta-podia">Σάλος στην Κύπρο: Ασυνείδητος νταλικέρης οδηγεί φορτηγό με τα πόδια</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/12467/internet">INTERNET</a>
        </li>
        <li>
          <a href="https://www.cnn.gr/eidhseis/tag/3180/diadiktyo">ΔΙΑΔΙΚΤΥΟ</a>
        </li>
        <li>
          <a href="https://www.cnn.gr/eidhseis/tag/80/rosia">ΡΩΣΙΑ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/01/195890/snapshot/amaliada-2.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/01/195875/snapshot/neo-forologiko.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/01/195887/snapshot/savings-2789112_1280.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/01/195884/snapshot/2730733.jpg"/>
      </figure>
    </article>
  </body>
</html>
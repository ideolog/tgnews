<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/zelenskiy-pro-ukrspirt-spirtzavodi-kontrolyuyutsya-kriminalnimi-ugrupovannyami-novini-ukrajini-50051104.html"/>
    <meta property="og:site_name" content="НВ"/>
    <meta property="article:published_time" content="2019-11-01T13:20:00+00:00"/>
    <meta property="og:title" content="Державні спиртзаводи контролюються кримінальними угрупуваннями — Зеленський"/>
    <meta property="og:description" content="Фінансові результати ДП Укрспирт з 2016 року зменшилися майже у п’ять разів, заявили у Офісі президента"/>
  </head>
  <body>
    <article>
      <h1>Державні спиртзаводи контролюються кримінальними угрупуваннями — Зеленський</h1>
      <h2>Фінансові результати ДП Укрспирт з 2016 року зменшилися майже у п’ять разів, заявили у Офісі президента</h2>
      <address>
        <time datetime="2019-11-01T13:20:00+00:00">01 Nov 2019, 13:20</time>
      </address>
      <p>Понад половина виробництва державного підприємства спиртової та лікеро-горілчаної промисловості <a href="https://nv.ua/tags/ukrspirt.html">Укрспирт</a> перебуває в тіні. Про це заявив президент Володимир Зеленський під час наради з питань розвитку спиртової галузі, повідомляє <a href="https://www.ukrinform.ua/rubric-economy/2810127-ponad-polovina-virobnictva-ukrspirtu-perebuvae-u-tini-zelenskij.html">Укрінформ</a>.</p>
      <p>«Така в мене є статистика… більше половини, 55% виробництва зараз Укрспирту в тіні, державні заводи контролюються кримінальними угрупуваннями більше 10 років», — сказав президент.</p>
      <p>У свою чергу заступниця керівника Офісу президента Юлія Ковалів розповіла, що, починаючи з 2016 року, фінансовий результат Укрспирту зменшився майже у п’ять разів.</p>
      <p>«Якщо податку на прибуток Укрспирт платив у 2016 році майже 30 млн, то у 2018 році жодної копійки податку на прибуток найбільший державний спиртовий монополіст не сплатив до бюджету», — зазначила вона.</p>
      <p>За словами Ковалів, через нелегальний ринок спирту державний і місцеві бюджети щороку недоотримують 8 млрд грн.</p>
      <p>Як повідомлялося, раніше <a href="https://nv.ua/ukr/biz/markets/ukrspirt-otrimav-novogo-direktora-novini-ukrajini-50049594.html">Кабмін призначив новим виконувачем обов’язків директора ДП Укрспирт Сергія Блескуна</a>.</p>
      <p>Також Юлія Ковалів заявляла, що <a href="https://nv.ua/ukr/biz/markets/za-skilki-prodadut-ukrspirt-ofis-prezidenta-novini-ukrajini-50050207.html">в Офісі президента очікують, що Укрспирт буде продано не менше, ніж за 5 млрд грн</a>.</p>
    </article>
  </body>
</html>
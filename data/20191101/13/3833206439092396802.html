<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/EVN-obyavyava-nachalo-na-otoplitelniya-sezon-v-Plovdiv-910392"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T13:32:00+00:00"/>
    <meta property="og:title" content="EVN обявява начало на отоплителния сезон в Пловдив"/>
    <meta property="og:description" content="EVN Топлофикация започва поетапно подаване на топлинна енергия за всички свои битови и стопански кли..."/>
  </head>
  <body>
    <article>
      <h1>EVN обявява начало на отоплителния сезон в Пловдив</h1>
      <address>
        <time datetime="2019-11-01T13:32:00+00:00">01 Nov 2019, 13:32</time>
      </address>
      <p>EVN Топлофикация започва поетапно подаване на топлинна енергия за всички свои битови и стопански клиенти считано от 4 ноември 2019 г. (понеделник).</p>
      <p>С оглед на понижаването на температурите и с цел осигуряване комфорта на своите клиенти, дружеството обявява началото на отоплителен сезон 2019/20 г. Компанията вече започна подаването на топлинна енергия към някои жилищни и стопански сгради в Пловдив, които бяха заявили това преди официалното начало на сезона.</p>
      <p>Пускането на отоплението ще се осъществи поетапно в следния ред, съобразен с нормативната уредба: </p>
      <p>детски заведения</p>
      <p>болнични заведения</p>
      <p>училища и други учебни заведения  </p>
      <p>обществени и стопански сгради</p>
      <p>жилищни сгради</p>
      <p>За качествено пускане на отоплението е необходимо регулиращите вентили на радиаторите да бъдат отворени на максимум. Това ще позволи ефективно обезвъздушаване на отоплителните тела и по-качествено отопление, а едва след това може да започне регулиране степента на загряване.</p>
      <p>Дружеството призовава клиентите си да проверят индивидуалните разпределителни устройства (ИРУ) по радиаторите. В случай, че дисплеят на устройството е без показания да се обърнат към своя топлинен счетоводител.</p>
      <p>В случай че през следващите дни температурите се повишат, модерните абонатни станции, с които разполагат всички сгради, захранвани с топлоенергия от EVN Топлофикация, ще се изключат автоматично. Това е възможно благодарение на инсталираните температурни датчици. По този начин дружеството повишава ефективността на работата на системата и позволява намаляване разходите на клиентите.</p>
      <p>EVN Топлофикация напомня, че централното топлоснабдяване е сред най-екологичните, комфортни и безопасни начини за отопление.</p>
    </article>
  </body>
</html>
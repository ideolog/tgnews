<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/misto-letnan-by-mohla-vladni-ctvrt-byt-v-malesicich/1815984?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T13:21:00+00:00"/>
    <meta property="og:title" content="Místo Letňan by mohla vládní čtvrť být v Malešicích"/>
    <meta property="og:description" content="Praha - Místo na okraji hlavního města v Letňanech by nová vládní čtvrť, o kterou usiluje premiér Andrej Babiš (ANO), mohla vzniknout v pražských Malešicích. Premiér na twitteru uvedl, že mu tamní areál nabídl ředitel České pošty Roman Knap. Na polovinu listopadu plánuje návštěvu lokality. V Malešicích je přepravní uzel pošty, ale firma zvažuje vznik nového uzlu jinde, sdělil ČTK mluvčí pošty Matyáš Vitík. Letňanské pozemky vlastní hlavní město a s premiérem vede o záměr spor."/>
  </head>
  <body>
    <article>
      <h1>Místo Letňan by mohla vládní čtvrť být v Malešicích</h1>
      <address><time datetime="2019-11-01T13:21:00+00:00">01 Nov 2019, 13:21</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Místo na okraji hlavního města v Letňanech by nová vládní čtvrť, o kterou usiluje premiér Andrej Babiš (ANO), mohla vzniknout v pražských Malešicích. Premiér na twitteru uvedl, že mu tamní areál nabídl ředitel České pošty Roman Knap. Na polovinu listopadu plánuje návštěvu lokality. V Malešicích je přepravní uzel pošty, ale firma zvažuje vznik nového uzlu jinde, sdělil ČTK mluvčí pošty Matyáš Vitík. Letňanské pozemky vlastní hlavní město a s premiérem vede o záměr spor.</p>
      <slideshow>
        <figure>
          <img src="https://i3.cn.cz/6/1572879031_P201911040668901.jpg"/>
        </figure>
        <figure>
          <img src="https://i3.cn.cz/6/1572878969_P201911040667901.jpg"/>
        </figure>
        <figure>
          <img src="https://i3.cn.cz/6/1572878908_P201911040666901.jpg"/>
        </figure>
        <figure>
          <img src="https://i3.cn.cz/6/1572878443_P201911040656901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3039">Fotogalerie: Plány na vládní čtvrť v Praze</a>
        </figcaption>
      </slideshow>
      <p>Šéf pošty přitom v srpnu řekl serveru <a href="https://www.e15.cz/byznys/obchod-a-sluzby/ceska-posta-planuje-novou-centralu-1361211">E15.cz</a>, že naopak plánuje rozšíření malešického areálu, z něhož by pak vznikla nová centrála pošty.</p>
      <p>"Ředitel České pošty mi nabídl areál v Malešicích jako možnou lokalitu pro výstavbu administrativního komplexu. Fajn, je dobré zvážit víc alternativ, cílem je šetřit stamiliony," uvedl Babiš na <a href="https://twitter.com/AndrejBabis/status/1190231362688757761">twitteru</a>. Dodal, že 15. listopadu se na místo pojede podívat s šéfkou Úřadu pro zastupování státu ve věcech majetkových Kateřinou Arajmu.</p>
      <p>Zvažovaná čtvrť ministerských budov by podle Babiše pomohla vyřešit současný neefektivní stav, kdy stát platí za pronájem v hlavním městě přes 378 milionů ročně soukromým subjektům.</p>
      <p>Magistrát chce své pozemky pro Babišův projekt uvolnit pouze za splnění podmínek, u kterých se premiér názorově rozchází s pražským primátorem Zdeňkem Hřibem (Piráti). Město chce, aby stát dostavěl jeho vnější okruh, přispěl na vnitřní okruh a postavil nemocnici. Babiš v červencovém dopise Hřiba ubezpečil, že stát výstavbu vnějšího okruhu bude financovat, místo nemocnice ale preferuje traumacentrum. Pro vnitřní okruh se podle něj nabízí forma PPP projektu, tedy spolupráce se soukromým investorem. Podle Hřiba ale stát PPP projekty stavět neumí.</p>
      <p>Letňany považují Babiš a ÚZSVM za nejvhodnější variantu kvůli tomu, že tam lze umístit až 10.000 zaměstnanců a metropolitní plán tam umožňuje stavět administrativní budovy. Úřad vlády argumentuje i dobrou dopravní dostupností na konečné trasy metra C.</p>
      <p>Areál o rozloze 19 hektarů v Malešicích nabízí premiérovi k využití Česká pošta, která zvažuje přestěhování tamní třídírny ke Kolínu. "Jedna z možností je Malešice zcela opustit," sdělil ČTK mluvčí pošty. "Sběrný přepravní uzel v Malešicích byl dostavěn v roce 1994 a jeho stav tomu odpovídá. Nabízí se využití jiných pozemků České pošty, kde by mohla nová třídírna vzniknout," doplnil.</p>
      <p>Server E15 v létě s odvoláním na ředitele České pošty napsal, že firma plánuje přestěhovat do Malešic veškerou svou administrativu v Praze. Centrála pošty by tam vznikla jako součást nového logistického centra. Knap tehdy argumentoval tím, že sestěhováním administrativy a provozu do Malešic by pošta ušetřila.</p>
      <p>S Babišem Knap jednal 4. října o chystané restrukturalizaci pošty. Jejím výsledkem má být to, že se v roce 2021 dostane zpátky k zisku, loni vykázala miliardovou ztrátu. Podnik by měl snížit počet zaměstnanců z 29.000 až o 7000 a zavést nové formy obsluhy zákazníků a distribuce. Poštu čeká v příštích třech letech i prodej zbytného majetku za zhruba 2,7 miliardy korun. Výnos z prodeje zejména nepotřebných nemovitostí chce použít na investice do technologií.</p>
    </article>
  </body>
</html>
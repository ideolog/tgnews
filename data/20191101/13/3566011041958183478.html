<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543858.html/%D8%AC%D9%87%D8%A7%D9%86%DA%AF%DB%8C%D8%B1%DB%8C--%D8%A7%DB%8C%D8%B1%D8%A7%D9%86-%D8%B9%D9%84%D8%A7%D9%82%D9%87-%D9%85%D9%86%D8%AF-%D8%A7%D8%B3%D8%AA-%D8%B9%D8%B6%D9%88-%D8%A7%D8%B5%D9%84%DB%8C-%D8%B3%D8%A7%D8%B2%D9%85%D8%A7%D9%86-%D9%87%D9%85%DA%A9%D8%A7%D8%B1%DB%8C-%D8%B4%D8%A7%D9%86%DA%AF%D9%87%D8%A7%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T13:18:00+00:00"/>
    <meta property="og:title" content="جهانگیری: ایران علاقه‌مند است عضو اصلی سازمان همکاری شانگهای شود"/>
    <meta property="og:description" content="معاون اول رییس‌جمهور با بیان اینکه سازمان همکاری شانگهای یکی از مهمترین سازمانهای آسیاست، گفت: ایران نیز علاقه مند است به عضو اصلی این سازمان تبدیل شود."/>
  </head>
  <body>
    <article>
      <h1>جهانگیری: ایران علاقه‌مند است عضو اصلی سازمان همکاری شانگهای شود</h1>
      <address>
        <time datetime="2019-11-01T13:18:00+00:00">01 Nov 2019, 13:18</time>
      </address>
      <p>معاون اول رییس‌جمهور با بیان اینکه سازمان همکاری شانگهای یکی از مهمترین سازمانهای آسیاست، گفت: ایران نیز علاقه مند است به عضو اصلی این سازمان تبدیل شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از پایگاه اطّلاع‌رسانی معاون اوّل رئیس‌جمهور، اسحاق جهانگیری پیش از ظهر امروز (جمعه ۱۰ آبان)، وارد فرودگاه بین المللی اسلام کریم ‌اف تاشکند شد و در بدو ورود از سوی عزیز عبدالحکیم‌ اف معاون نخست وزیر ازبکستان، قائم مقام وزارت امور خارجه ازبکستان، شهردار تاشکند و سفیر جمهوری اسلامی ایران در ازبکستان مورد استقبال قرار گرفت.</p>
      <p>معاون اول رییس جمهور کشورمان در این سفر علاوه بر شرکت در هجدهمین اجلاس نخست وزیران سازمان همکاری شانگهای، با نخست وزیر ازبکستان و برخی مقامات شرکت کننده در این اجلاس در خصوص مهمترین مسائل منطقه ای و بین المللی و موضوعات مورد علاقه طرفین گفتگو و رایزنی خواهد کرد.</p>
      <p>جهانگیری در بدو ورود به تاشکند در جمع خبرنگاران با بیان اینکه این سفر به دعوت نخست وزیر ازبکستان برای شرکت در شورای نخست وزیران سازمان همکاری شانگهای انجام شده است، گفت: سازمان همکاری شانگهای یکی از مهمترین سازمانهایی است که در آسیا شکل گرفته و کشورهای مهمی همچون روسیه و چین در آن عضویت دارند و هند و پاکستان نیز اخیرا به عنوان عضو اصلی پذیرفته شده اند.</p>
      <p>وی با بیان اینکه جمهوری اسلامی ایران نیز علاقه مند است به عضو اصلی سازمان تبدیل شود، خاطرنشان کرد: سازمان همکاری شانگهای از ظرفیت بسیار بزرگی برای همکاری های اقتصادی، سیاسی و امنیتی برخوردار است و کشورهای عضو این سازمان می‌توانند با اتکاء به این ظرفیت ها، همکاری های فیمابین را گسترش دهند.</p>
      <p>جهانگیری با تاکید بر اینکه حل مسائل بین المللی و مدیریت جهانی از طریق چندجانبه گرایی امری شدنی است، تصریح کرد: در مقابل یکجانبه گرایی که امروز دولت آمریکا منادی آن است، می توانیم با تقویت سازمان های منطقه ای، چندجانبه گرایی را در پیش بگیریم و چندجانبه گرایی رویکردی است که دنیا باید آن را در پیش بگیرد.</p>
      <p>معاون اول رییس جمهور همچنین قرار است در این سفر دو روزه از برخی مراکز تاریخی شهر سمرقند نیز بازدید کند.</p>
      <p>گفتنی است در این سفر وزرای راه و شهرسازی و صنعت، معدن و تجارت همراه معاون اول رییس جمهور هستند.</p>
      <p>سازمان همکاری شانگهای سازمانی میان‌دولتی است که در سال ۲۰۰۱ توسط کشورهای چین، روسیه، قزاقستان، قرقیزستان، تاجیکستان و ازبکستان برای همکاری‌های چندجانبه امنیتی، اقتصادی و فرهنگی پایه‌گذاری شد و پس از آن در سال های بعد، ایران، مغولستان، پاکستان، هند، افغانستان و بلاروس به عنوان عضو ناظر به این سازمان پیوستند.</p>
      <p>گفتنی است عضویت هندوستان و پاکستان به عنوان عضو اصلی سازمان همکاری شانگهای که در سال ۲۰۱۵ مورد تایید قرار گرفت، در سال ۲۰۱۷ در اجلاس سران کشورهای عضو این سازمان در کشور قزاقستان به تصویب رسید.</p>
      <p> </p>
    </article>
  </body>
</html>
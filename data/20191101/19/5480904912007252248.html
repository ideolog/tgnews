<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/po-vlaznem-zacatku-hamilton-dominoval-treninkum-v-austinu/1816147?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T19:43:00+00:00"/>
    <meta property="og:title" content="Po vlažném začátku Hamilton dominoval tréninkům v Austinu"/>
    <meta property="og:description" content="Austin (USA) - Lewis Hamilton se naladil nejrychlejším časem v trénincích na Velkou cenu USA, po níž se v neděli může stát pošesté mistrem světa formule 1. V úvodní sekci, která se jela v Austinu v nezvykle chladných podmínkách, se nesoustředil na výsledek a zkoušel různé věci pro příští sezonu, ve druhém tréninku už dominoval."/>
  </head>
  <body>
    <article>
      <h1>Po vlažném začátku Hamilton dominoval tréninkům v Austinu</h1>
      <address><time datetime="2019-11-01T19:43:00+00:00">01 Nov 2019, 19:43</time> by <a rel="author" href="http://www.ctk.cz/" target="_blank">ČTK</a></address>
      <p>Austin (USA) - Lewis Hamilton se naladil nejrychlejším časem v trénincích na Velkou cenu USA, po níž se v neděli může stát pošesté mistrem světa formule 1. V úvodní sekci, která se jela v Austinu v nezvykle chladných podmínkách, se nesoustředil na výsledek a zkoušel různé věci pro příští sezonu, ve druhém tréninku už dominoval.</p>
      <slideshow>
        <figure>
          <img src="https://i3.cn.cz/6/1572632814_P201911010842401.jpg"/>
        </figure>
        <figure>
          <img src="https://i3.cn.cz/6/1572632767_P201911010841501.jpg"/>
        </figure>
        <figure>
          <img src="https://i3.cn.cz/6/1572632134_P201911010833401.jpg"/>
        </figure>
        <figure>
          <img src="https://i3.cn.cz/6/1572631824_P201911010830301.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3064">Fotogalerie: MS vozů formule 1 v sezoně 2019</a>
        </figcaption>
      </slideshow>
      <p>První část ovlivnilo chladné počasí s pouhými devíti stupni Celsia, navíc většina týmů hlavně testovala pneumatiky na novou sezonu. První dílčí úspěch si tak připsali jezdci Red Bullu, vyhrál Nizozemec Max Verstappen a jeho thajský kolega Alexander Albon skončil třetí.</p>
      <p>Hamilton byl až osmý, ale druhý trénink už vyhrál a nenechal nikoho na pochybách, že chce v neděli slavit. Další titul mu zaručí nejhůře osmé místo, ale nemusí ani bodovat, pokud jeho jediný rival Valtteri Bottas nezvítězí.</p>
      <p>Zpočátku Hamiltonovi dělala starost hrbolatá trať. "Některá místa jsou šílená, nevím, jestli je to bezpečné," hlásil do týmového rádia britský pilot. Rád by o víkendu potvrdil, že se mu v Americe daří. V USA vyhrál šest z posledních osmi závodů.</p>
      <p>Náladu si spravil i Charles Leclerc. Velkou část prvního tréninku strávil v boxu Ferrari kvůli problémům zřejmě s plynovým pedálem, ale pak obsadil druhé místo se ztrátou tří desetin na Hamiltona. Verstappen byl těsně třetí.</p>
      <h3>Tréninky na Velkou cenu USA:</h3>
      <p><b>První trénink:</b> 1. Verstappen (Niz./Red Bull) 1:34,057, 2. Vettel (Něm./Ferrari) -0,169, 3. Albon (Thaj./Red Bull) -0,259, 4. Gasly (Fr./Toro Rosso) -0,951, 5. Ricciardo (Austr./Renault) -1,206, 6. Grosjean (Fr./Haas) -1,299.</p>
      <p><b>Druhý trénink:</b> 1. Hamilton (Brit./Mercedes) 1:33,232, 2. Leclerc (Mon./Ferrari) -0,301, 3. Verstappen -0,315, 4. Vettel -0,658, 5. Bottas (Fin./Mercedes) -0,813, 6. Albon -1,202.</p>
    </article>
  </body>
</html>
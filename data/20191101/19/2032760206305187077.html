<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88458"/>
    <meta property="og:site_name" content="Denník politika"/>
    <meta property="article:published_time" content="2019-11-01T19:35:03+00:00"/>
    <meta property="og:title" content="Polášek s Dodigom si zahrajú na Turnaji majstrov, v Paríži postúpili do semifinále"/>
    <meta property="og:description" content="1.11.2019 (Webnoviny.sk) – Slovenský tenista Filip Polášek s Chorvátom Ivanom Dodigom majú istotu účasti na prestížnom koncoročnom Turnaji majstrov v Londýne. Definitíva napokon padla ešte pred ich piatkovým vystúpením na podujatí ATP Masters 1000 v Paríži, kde vo štvrťfinále zdolali nenasadené americko-britské duo Rajeev Ram, Joe Salisbury 6:3, 6:7 (5) a 10:7 (zápasový tajbrejk)."/>
  </head>
  <body>
    <article>
      <h1>Polášek s Dodigom si zahrajú na Turnaji majstrov, v Paríži postúpili do semifinále</h1>
      <address><time datetime="2019-11-01T19:35:03+00:00">01 Nov 2019, 19:35</time> by <a rel="author">Webnoviny</a></address>
      <p>1.11.2019 (Webnoviny.sk) – Slovenský tenista Filip Polášek s Chorvátom Ivanom Dodigom majú istotu účasti na prestížnom koncoročnom Turnaji majstrov v Londýne. Definitíva napokon padla ešte pred ich piatkovým vystúpením na podujatí ATP Masters 1000 v Paríži, kde vo štvrťfinále zdolali nenasadené americko-britské duo Rajeev Ram, Joe Salisbury 6:3, 6:7 (5) a 10:7 (zápasový tajbrejk).</p>
      <p>Polášek s Dodigom nadobudli istotu vďaka tomu, že americké dvojičky Mike a Bob Bryanovci, ktoré pred nimi figurovali v rebríčku, predčasne ukončili sezónu a francúzsko duo Jérémy Chardy, Fabrice Martin stratilo šancu na titul z parížskej „tisícovky“.</p>
      <p>Ôsmy nasadený pár turnaja už v štvrtej hre brejkol svojich protivníkov a túto výhodu si udržal až do konca prvého setu. Na jeho ukončenie zužitkoval prvú príležitosť (6:3).</p>
      <p>V druhom dejstve si obe dvojice držali podania, jedinú príležitosť na jeho prelomenie mali Polášek s Dodigom v treťom geme. O osude sa napokon rozhodovalo v tajbrejku, v ktorom Ram so Salisbury odskočili na 6:2 a potom využili až štvrtý setbal.</p>
      <p>Rozhodujúcu časť lepšie začali Ram so Salisburym. O vedenie 3:0 však rýchlo prišli, keď prehrali šesť loptičiek za sebou. Polášek s Dodigom si tento náskok už postrážili a po premenení druhého mečbalu postúpili do semifinále turnaja.</p>
      <h3>Turnaj ATP Masters 1000</h3>
      <p>štvorhra – štvrťfinále</p>
      <p>
        <b>Ivan Dodig, Filip Polášek (Chor./SR-8) – Rajeev Ram, Joe Salisbury (USA/V. Brit.) 6:3, 6:7 (5), 10:7 (zápasový tajbrejk)</b>
      </p>
      <p>Viac k témam: <a href="https://www.webnoviny.sk/tag/atp-masters-1000/"><u>ATP Masters 1000</u></a>, <a href="https://www.webnoviny.sk/tag/rajeev-ram/"><u>Rajeev Ram</u></a><br/>Zdroj: Webnoviny.sk – <a href="https://www.webnoviny.sk/polasek-s-dodigom-si-zahraju-na-turnaji-majstrov-v-parizi-postupili-do-semifinale/"><u>Polášek s Dodigom si zahrajú na Turnaji majstrov, v Paríži postúpili do semifinále</u></a> © SITA Všetky práva vyhradené.</p>
    </article>
  </body>
</html>
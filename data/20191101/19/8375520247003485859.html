<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sud-u-spravi-nardepa-dubnevicha-perenesli-637108.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T19:36:01+00:00"/>
    <meta property="og:title" content="Суд у справі нардепа Дубневича перенесли"/>
    <meta property="og:description" content="Дубневич розраховує, що суд відпустить його на поруки"/>
  </head>
  <body>
    <article>
      <h1>Суд у справі нардепа Дубневича перенесли</h1>
      <address>
        <time datetime="2019-11-01T19:36:01+00:00">01 Nov 2019, 19:36</time>
      </address>
      <h4>Дубневич розраховує, що суд відпустить його на поруки</h4>
      <p>Вищий антикорупційний суд продовжить обирати запобіжний захід депутатові Ярославу Дубневичу завтра, 2 листопада.</p>
      <p>Про це заявила суддя Катерина Широка.</p>
      <p>«Оголошується перерва до завтра, до 11:30», - сказала вона.</p>
      <p>Після засідання Дубневич заявив, що його справа політично ангажована і він не вважає себе винним.</p>
      <p>«У мене відчуття, що слідчий суддя зверне увагу на те, що ціла низка доказів, на які посилається прокуратура, не відповідає дійсності, і прийме зважене і законне рішення», - сказав депутат.</p>
      <p>Він розраховує, що суд відпустить його на поруки.</p>
      <p>Як відомо, взяти на поруки народного депутата Ярослава Дубневича, якого підозрюють у заволодінні понад 93 млн грн державних коштів, <a href="https://glavcom.ua/news/dubnevicha-gotovi-uzyati-na-poruki-odrazu-devyat-nardepiv-637014.html">зголосилися одразу дев’ять нардепів. </a></p>
      <p>Прокурори Спеціалізованої антикорупційної прокуратури наполягають на застосуванні щодо нардепа запобіжного заходу у вигляді <a href="https://glavcom.ua/news/nabu-i-sap-prosyat-sud-zaareshtuvati-dubnevicha-z-alternativoyu-zastavi-93-mln-grn-636710.html">тримання під вартою з альтернативою внесення 93 млн грн застави</a>.</p>
      <p>Нардепу вручили підозру у справі про виведення з активів «Укрзалізниці» 93 млн грн. Ще колишній міністр інфраструктури Володимир Омелян надавав Генеральній прокуратурі свідчення про вплив Дубневича на діяльність «Укрзалізниці».</p>
      <p>Раніше повідомлялось, що ГПУ готувала народному депутатові Ярославу Дубневичу повідомлення про підозру в двох епізодах.</p>
      <p>Як повідомлялось, Верховна Рада 31 жовтня <a href="https://glavcom.ua/news/rada-znyala-ne-znyala-nedotorkannist-z-nardepa-dubnevicha--636677.html">зняла недоторканність із депутата Дубневича</a> («За майбутнє») і дозволила притягнути його до кримінальної відповідальності. А вже сьогодні народний обранець, наче нічого й не було, <a href="https://glavcom.ua/news/zaareshtovaniy-radoyu-dubnevich-sogodni-priyshov-na-robotu-foto-636934.html">прийшов на роботу у Раду</a>.</p>
      <blockquote><b>Читайте також: <br/></b>   •  <b><a href="https://glavcom.ua/news/hto-z-deputativ-buv-proti-areshtu-nardepa-dubnevicha-636686.html">Хто з депутатів голосував проти арешту нардепа Дубневича (список)<br/></a></b>   •  <b><a href="https://glavcom.ua/publications/dubnevichi-neymovirna-istoriya-uspihu-za-shcho-rada-zaareshtuvala-biznesmena-z-mandatom-636737.html">Дубневичі: неймовірна історія успіху. За що Рада «заарештувала» бізнесмена з мандатом?</a></b></blockquote>
      <related>
        <a href="https://glavcom.ua/news/zaareshtovaniy-radoyu-dubnevich-sogodni-priyshov-na-robotu-foto-636934.html"/>
        <a href="https://glavcom.ua/news/dubnevicha-gotovi-uzyati-na-poruki-odrazu-devyat-nardepiv-637014.html"/>
        <a href="https://glavcom.ua/country/criminal/sud-zalishiv-v-sili-aresht-gladkovskogo-i-rozmir-zastavi-636851.html"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/mestnite2019/izboren-paradoks-njama-jasnota-kak-shte-bade-upravljavan-nesebar-sled-kato-kmetat-mu-e-v-zatvora.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T19:14:00+00:00"/>
    <meta property="og:title" content="Изборен парадокс: Няма яснота как ще бъде управляван Несебър, след като кметът му е в затвора"/>
    <meta property="og:description" content="Той е обвинен в търговия с гласове преди вота и бе избран на първи тур с близо 60% от гласовете"/>
  </head>
  <body>
    <article>
      <h1>Изборен парадокс: Няма яснота как ще бъде управляван Несебър, след като кметът му е в затвора</h1>
      <h2>Той е обвинен в търговия с гласове преди вота и бе избран на първи тур с близо 60% от гласовете</h2>
      <address>
        <time datetime="2019-11-01T19:14:00+00:00">01 Nov 2019, 19:14</time>
      </address>
      <figure>
        <video src="https://vid.btv.bg/btvnews/2019/11/01/kmet_nesebar_1572628370-1.mp4"/>
      </figure>
      <p>Изборен парадокс в Несебър, след като Апелативният специализиран наказателен съд остави за постоянно в ареста избрания на първи тур за кмет Николай Димитров. Той е обвинен в търговия с гласове преди вота и бе избран на първи тур с близо 60% от гласовете.</p>
      <p>Съдът реши спечелилият четвърти мандат Николай Димитров и двама от избраните за общински съветници да останат с най-тежката мярка "задържане под стража".</p>
      <p>Те са обвинени в участие в организирана престъпна група за купуване на гласове. Казусът е без прецедент и няма яснота как ще бъде управлявана морската община.</p>
      <p>Областният управител на Бургас обяви, че ще изчака последния възможен срок за свикване на сесия на новия Общински съвет, който е 11 ноември. Дотогава чакат становище на ЦИК.</p>
      <p>"ОИК-Несебър самостоятелно няма как да се справи със ситуацията… Законите не уреждат така детайлно нещата", каза Силвия Димитрова, председател на ОИК – Несебър.</p>
      <p>"На мен не ми е известно да има такава възможност да се закълне от ареста. Чувам вече различни мнения и становища, но не искам да избързвам да коментирам, все пак става въпрос за юридически казус… Най-важното е становището и указанията на ЦИК, които са компетентният орган", заяви областният управител на Бургас Вълчо Чолаков.</p>
      <p>От Централната избирателна комисия коментираха за bTV, че такъв казус не е заложен в Изборния кодекс, а в Закона за местното самоуправление и местната власт.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/rekonstrukciya-shulyavskogo-mostu-nabu-vidkrilo-spravu-proti-klichka-328211_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T19:18:00+00:00"/>
    <meta property="og:title" content="Реконструкція Шулявського мосту: НАБУ відкрило справу проти Кличка"/>
    <meta property="og:description" content="НАБУ внесло відомості до ЄРДР на виконання постанови Вищого антикорупційного суду."/>
  </head>
  <body>
    <article>
      <h1>Реконструкція Шулявського мосту: НАБУ відкрило справу проти Кличка</h1>
      <h2>НАБУ внесло відомості до ЄРДР на виконання постанови Вищого антикорупційного суду.</h2>
      <address>
        <time datetime="2019-11-01T19:18:00+00:00">01 Nov 2019, 19:18</time>
      </address>
      <p>Національне антикорупційне бюро відкрило справу на <b><a href="https://dt.ua/UKRAINE/yak-prosuvayetsya-remont-shulyavskogo-mostu-v-kiyevi-novi-foto-327843_.html">міського голову Києва Віталія Кличка</a></b> на вимогу Вищого антикорупційного суду, передає "<a href="https://www.rbc.ua/rus/news/nabu-otkrylo-delo-otnoshenii-klichko-1572621429.html">РБК-Україна</a>". Справа стосується можливого розкрадання коштів під час реконструкції Шулявського мосту в Києві.</p>
      <p>"За станом на 31 жовтня досудове розслідування у зазначеному виробництві продовжується", - повідомили в НАБУ та додали, що внесли відомості до ЄРДР на виконання постанови ВАКС від 2 жовтня 2019 року.</p>
      <p>У бюро також повідомили, що не розслідують факт можливої державної зради з боку Віталія Кличка і двох його заступників.</p>
      <p>Вищий антикорупційний суд зобов'язав НАБУ відкрити кримінальне провадження стосовно мера Києва Віталія Кличка за фактом<b><a href="https://dt.ua/ECONOMICS/vartist-budivnictva-shulyavskogo-mostu-zbilshili-do-1-milyarda-nashi-groshi-325768_.html"> зловживань та розкрадання коштів при реконструкції Шулявського мосту</a></b>. Скаргу в НАБУ подали депутати Київради ще 18 вересня.</p>
      <p>У скарзі до суду один з депутатів зазначає, що НАБУ відмовилося порушувати справу про вчинення Кличко та його підлеглими кримінальних правопорушень, передбачених статтями про зловживання владою або службовим становищем (ст. 364), одержання хабара (ст. 368), привласнення, розтрату майна або заволодіння ним шляхом зловживання службовим становищем (368-2, 191) Кримінального кодексу.</p>
      <p>Разом з тим на адресу депутатів НАБУ повідомило, що детективи вже розслідують факт можливого зловживання службовим становищем посадовими особами КП Дирекція будівництва дорожньо-транспортних споруд Києва.</p>
      <footer>За матеріалами: <a href="https://dt.ua/go/aHR0cDovL3d3dy5yYmMudWEv">РБК-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>
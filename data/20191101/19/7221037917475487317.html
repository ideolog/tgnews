<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/galatasaray-sahasinda-kazandi-galatasaray-2-0-caykur-rizespor/926061"/>
    <meta property="og:site_name" content="medya faresi"/>
    <meta property="article:published_time" content="2019-11-01T19:35:00+00:00"/>
    <meta property="og:title" content="Galatasaray sahasında kazandı: Galatasaray 2 - 0 Çaykur Rizespor"/>
    <meta property="og:description" content="Galatasaray, Süper Lig'de 10. haftanın açılış maçında Çaykur Rizespor'u 2-0 mağlup etti."/>
  </head>
  <body>
    <article>
      <h1>Galatasaray sahasında kazandı: Galatasaray 2 - 0 Çaykur Rizespor</h1>
      <h2>Galatasaray, Süper Lig'de 10. haftanın açılış maçında Çaykur Rizespor'u 2-0 mağlup etti.</h2>
      <address>
        <time datetime="2019-11-01T19:35:00+00:00">01 Nov 2019, 19:35</time>
      </address>
      <p>Süper Lig'de 10. haftanın açılış maçında Galatasaray, Çaykur Rizespor'u 2-0 yendi.</p>
      <p>Galatasaray'a galibiyeti getiren golleri 15. dakikada Montassar Talbi (kendi kalesine) ve 18. dakikada Ryan Babel (penaltı) kaydetti.<br/><br/>Bu galibiyetin ardından Galatasaray puanını 16'ya yükseltti. Çaykur Rizespor 11 puanda kaldı.<br/><br/>Süper Lig'de gelecek hafta Galatasaray, Gaziantep FK'ya konuk olacak.</p>
      <p>Çaykur Rizespor, Antalyaspor'a konuk olacak.</p>
      <h3>Maçtan dakikalar</h3>
      <p>3. dakikada Babel'in soldan ortasında altıpas gerisindeki Andone'nin kafayla vurduğu top kaleci Gökhan Akkan'da kaldı.</p>
      <p>15. dakikada Galatasaray, öne geçti. Ömer Bayram'ın soldan altıpasa gönderdiği ortada ön direkteki Talbi'nin kafayla ters vuruşunda top ağlara gitti: 1-0</p>
      <p>17. dakikada sarı-kırmızılı ekip penaltı kazandı. Ceza sahası içi sağ çaprazda topla bulunan Şener Özbayraklı'nın şutunda Melnjak'ın müdahalesini hakem Abdulkadir Bitigen kolla oynama olarak değerlendirdi ve penaltıya hükmetti. 18. dakikada penaltıyı kullanan Babel, meşin yuvarlağı ve kaleciyi ters köşeye gönderdi: 2-0</p>
      <p>26. dakikada Boldrin'in ceza sahası dışı sağ çaprazdan yaptığı vuruşta kaleci Muslera sağına gelen meşin yuvarlağı uzanarak güçlükle kornere çeldi.</p>
      <p>Karşılaşmanın ilk yarısının kalan bölümünde iki takım adına da önemli bir gol pozisyonu yaşanmadı ve sarı-kırmızılı ekip devre arasına 2-0 önde girdi.</p>
      <h3>İkinci yarı</h3>
      <p>53. dakikada Umar'ın ara pasıyla ceza sahası içinde topla buluşan Melnjak'ın sol çaprazdan attığı şutta meşin yuvarlak kaleci Muslera'da kaldı.</p>
      <p>82. dakikada Mariano'nun sağdan ortasında penaltı noktası gerisinde topla buluşan Emre Mor'un uygun durumda çektiği şutta meşin yuvarlak üstten auta gitti.</p>
      <p>85. dakikada Emre Mor'un soldan kullandığı kornerde altıpas içinde yükselen Andone'nin kafayla vurduğu topu kaleci Tarık Çetin güçlükle çıkardı. Meşin yuvarlağı yeniden önünde bulan Andone'nin ikinci denemesinde ise top yandan auta çıktı.</p>
      <p>İkinci yarısı pozisyon anlamında kısır geçen karşılaşmayı Galatasaray 2-0 kazandı.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/1/653254/"/>
    <meta property="og:site_name" content="Економічна правда"/>
    <meta property="article:published_time" content="2019-11-01T19:54:00+00:00"/>
    <meta property="og:title" content="Безготівково оплатити проїзд в наземному транспорті можна буде з листопада — КМДА"/>
    <meta property="og:description" content="Сплатити за проїзд за допомогою банківської картки або мобільних додатків Apple Pay та Google Pay можна буде і в наземному транспорті, запуск системи запланований на листопад."/>
  </head>
  <body>
    <article>
      <h1>Безготівково оплатити проїзд в наземному транспорті можна буде з листопада — КМДА</h1>
      <address>
        <time datetime="2019-11-01T19:54:00+00:00">01 Nov 2019, 19:54</time>
      </address>
      <p>Сплатити за проїзд за допомогою банківської картки або мобільних додатків Apple Pay та Google Pay можна буде і в наземному транспорті, запуск системи запланований на листопад.</p>
      <p>Про це під час брифінгу повідомив директор Департаменту інформаційно-комунікаційних технологій Юрій Назаров, повідомляють в <a href="https://www.facebook.com/kievcity.gov.ua/posts/2337414119715345">КМДА</a></p>
      <p>"Вже в листопаді з’явиться можливість сплачувати за проїзд у наземному транспорті банківською карткою або смартфоном. Ми робимо обіг коштів у сфері пасажирських перевезень більш прозорим.</p>
      <p>Крім того, це ще один крок у розвитку cashless-напряму у Києві. А найголовніше те, що безготівкова оплата – це зручний і безпечний для пасажирів спосіб оплати", – пояснив директор департаменту.</p>
      <p>Окрім того, для наземного транспорту планують реалізувати можливість оплати однією карткою за кількох осіб.</p>
      <p>Зазначається, що у 2015 році київський метрополітен став 5-м у світі, де можна оплатити проїзд безконтактною банківською карткою безпосередньо на турнікеті або за допомогою мобільних додатків Apple Pay та Google Pay.</p>
      <p>
        <b>Читайте також: </b>
        <a href="https://www.epravda.com.ua/publications/2019/09/18/651731/">Смартфон замість гаманця. Як в Україні безготівка перемагає "кеш"</a>
      </p>
      <p>Економічна правда</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/izvnredno-polozhenie-v-delkhi-405605.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-01T19:00:40+00:00"/>
    <meta property="og:title" content="Извънредно положение в Делхи"/>
    <meta property="og:description" content="Нивото на фините прахови частици във въздуха надвишава деветкратно нормите"/>
  </head>
  <body>
    <article>
      <h1>Извънредно положение в Делхи</h1>
      <address><time datetime="2019-11-01T19:00:40+00:00">01 Nov 2019, 19:00</time> by <a rel="author">Стандарт</a></address>
      <p>Делхи обяви извънредно положение заради замърсяването на въздуха, като училищата в индийската столица излязоха във ваканция до 5 ноември, съобщи Асошиейтед прес, цитирана от БТА. Временно се спират строителните дейности в района на града, за да се намалят нивата на прахово замърсяване.</p>
      <p>Замърсяването на въздуха в Делхи винаги достига върхови нива около 1 ноември заради комбинацията от смог от фойерверките по време на хиндуистки фестивал и горенето на стърнища в селскостопанските райони в съседните щати.</p>
      <p>Посолството на САЩ в Индия отчита днес ниво на фините прахови частици във въздуха, което надвишава деветкратно нормите, определени за допустими от Световната здравна организация. При такива равнища се препоръчва на хората да не излизат на открито, защото това е опасно за здравето.</p>
      <p>От понеделник в Делхи ще се въведат ограничения за движението на автомобили, които ще останат в сила две седмици. Хората ще могат да шофират личните си автомобили от 4 до 15 ноември през ден, в зависимост от това дали са с четни или нечетни регистрационни номера.</p>
    </article>
  </body>
</html>
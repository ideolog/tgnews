<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/akoshtete-vqrvaite/2019/11/01/otkriha-osnovnata-prichina-za-pristrastiavane-kym-alkohola.428227"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T19:36:00+00:00"/>
    <meta property="og:title" content="Откриха основната причина за пристрастяване към алкохола"/>
    <meta property="og:description" content="Учени с изследване след опити с гризачи | Dnes.bg"/>
  </head>
  <body>
    <article>
      <h1>Откриха основната причина за пристрастяване към алкохола</h1>
      <h2>Учени с изследване след опити с гризачи</h2>
      <address><time datetime="2019-11-01T19:36:00+00:00">01 Nov 2019, 19:36</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Учени от Южнокалифорнийския университет идентифицираха мозъчна зона, която отговаря за формирането на вредни навици, включително за пристрастяването към алкохола и сладостите, съобщава БТА, позовавайки се на сайта MedicalXpress.</p>
      <p>Откритата невронна мрежа произвежда ключов невропептид, който влияе върху импулсивността и е известен като меланин-концентриращ хормон. Той се използва от неврони в хипоталамуса и е свързан с формирането на апетита и склонността да се приемат лекарства.</p>
      <p>В поредица експерименти с плъхове било констатирано, че импулсивността не е свързана с глад. В един от експериментите плъх натиснал лост и получил храна с високо съдържание на мазнини и въглехидрати. За гризача имало отново подобно угощение само ако натисне лоста 20 секунди след предишното натискане. Плъхът станал нетърпелив и често натискал лоста преди да е изтекъл 20-секундният срок.</p>
      <p>В рамките на други експерименти плъхове имали възможност да направят избор между два лоста. При натискането на единия лост гризачът незабавно получавал награда, а при натискането на другия - 5 угощения, но трябвало да изчака между 30 и 45 секунди. Гризачите предпочели да натискат лоста, който незабавно им осигурявал награда.</p>
      <p>Специалистите сканирали мозъците на гризачите и установили кои неврони произвеждат меланин-концентриращ хормон. Оказало се, че за импулсивното поведение отговарят клетки в латералния хипоталамус, които с помощта на невропептида предават сигнали на свързани с емоциите и паметта неврони във вентралния хипокампус.</p>
    </article>
  </body>
</html>
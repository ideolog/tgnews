<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Reguant-conservadors-ERC-JxCat-al_0_2336166512.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T19:16:39+00:00"/>
    <meta property="og:title" content="Reguant: &quot;Els sectors més conservadors d'ERC i JxCat volen tornar al peix al cove, a la pau del pujolisme&quot;"/>
    <meta property="og:description" content="Riera afirma que &quot;no representem a la gent que és al carrer, són ells els que ens representen&quot;"/>
  </head>
  <body>
    <article>
      <h1>Reguant: "Els sectors més conservadors d'ERC i JxCat volen tornar al peix al cove, a la pau del pujolisme"</h1>
      <h2>Riera afirma que "no representem a la gent que és al carrer, són ells els que ens representen" </h2>
      <address>
        <time datetime="2019-11-01T19:16:39+00:00">01 Nov 2019, 19:16</time>
      </address>
      <p>La CUP no s'ha esperat ni a l'equador de la campanya per apujat el to dels retrets contra JxCat i ERC. En el primer dia de campanya de les eleccions espanyoles, els cupaires han tret tota l'artilleria per denunciar que una part d'ERC i de JxCat volen tornar a l'autonomisme. La número tres de la candidatura, l'exdiputada Eulàlia Reguant, ha afirmat que "els sectors més convservadors de JxCat i ERC conspiren d'esquena al país i volen tornar al peix al cove, a la pau del pujolisme". Una tesi que ha abonat pels missatges que es van intercanviar el vicepresident Pere Aragonès amb la seva homòloga a l'Estat, Carmen Calvo, o pels contactes entre la coordinadora del PDECat, Marta Pascal, amb l'exministre Alfredo Pérez Rubalcaba.</p>
      <p>Reguant ha carregat contra la crida al diàleg de les dues grans forces independentistes: "La gent vol justícia i justícia vol dir amnistia o autodeterminació i nosaltres reinvindiquem els nostres drets ocupant places i serem a Madrid per evitar que tanquin per dalt allò que el poble va obrir per baix", ha etzibat l'encara portaveu del secretariat nacional dels cupaires. "Per molt que el revindiquin, aquest diàleg és completament buit i cal una esmena a la totalitat", ha advertit en un acte a la plaça Plana de l'Om de Manresa davant més de dues-centes persones.   </p>
      <p>La formació anticapitalista ha tornat a tancar files amb la gent que segueix mobilitzada al carrer després que ERC i JxCat es desmarquessin dels actes violents. "Cal curtcircuitar el règim per estendre la rebel·lia dels que tallen cada dia carrers i carreteres, dels que es manifesten o acampen a la Gran Via i aquesta rebel·lia és la que portarem al Congrés", ha exposat. En aquest sentit, Reguant ha reiterat que a la cambra baixa no aniran a "fer de bons diputats ni de bons alumnes, sinó per ser un instrument de denúncia frontal dins i fora" perquè estem "convençudes que no cabem en el règim d'una monarquia corrupta, de les forces policials, de l'íbex 35, en aquest estat demofòbic". </p>
      <p>Després de subratllar que "el PSOE  no es part de la solució, sinó del problema", Reguant ha recordat que amb els governs socialistes no s'ha avançat, sinó retrocedit. "Des del 2015 no s'ha mogut res tot i la majoria absoluta del PSOE amb Podem i les forces independentistes, sinó que ara tenim més d'una trentena de presoneres polítiques", ha criticat Reguant.  "Que no comptin amb nosaltres per empassar-nos el PSOE com un mal menor, no garantirem la governabilitat de l'Estat sigui quina sigui l'aritmetica parlamentària", ha afegit per advertir que "és enganyar a la gent parlar de fronts d'esquerres o independentistes perquè al Congrés no hi ha solució". "Ni que tinguessim els 88 diputats de tots els Països Catalans podríem bloquejar el regim i, per tant, no revindicarem allà el dret a l'autodeterminació, ho fem cada dia aquí", ha sentenciat. El seu objectiu passa, ha avisat, per "tensar unes esquerres i uns independentistes que fan un plantejaments rebaixats i que estan disposats a fer pactes d 'Estat i això no garanteix drets". </p>
      <h3>Riera: "No representem a la gent que està al carrer, sinó són ells els que ens representen"</h3>
      <p>En la mateixa línia, el diputat al Parlament Carles Riera ha afirmat que "cal trencar amb el règim del 78 i amb tots els seus poders" perquè "el poble així ho demana i així ho està guanyant als carrers". "No volem representar a la gent que està al carrer sinó que són ells els que ens representen i el seu camí de desobediència ens marca el camí", ha deixat clar Riera, que ha defensat cada una de les accions que s'estan portant a terme arreu del país després de la sentència. El diputat també ha fet esment a les lluites que tenen lloc arreu de l'Estat perquè "també són les nostres lluites" i ha fet una crida a l'internacionalisme per teixir aliances amb els moviments socials que s'enfronten a un "estat repressiu".    </p>
      <p>L'exregidor de Manresa, Jordi Masdeu, ha obert l'acte justificant el salt a Madrid en afirmar que "davant de situacions excepcionals calen respostes excepcionals". L'exedil també ha aprofitat l'ocasió per denunciar que els Mossos indentifiquessin a diferents membres de la formació ahir mentre penjaven cartells electorals: "En trenta anys que fa que milito a l'esquerra independentista no m'havia passat mai", ha denunciat Masdeu, abans de reclamar la disolució de la Brimo per la seva actuació en les protestes contra la sentència a Barcelona i a d'altres ciutats del país.  </p>
    </article>
  </body>
</html>
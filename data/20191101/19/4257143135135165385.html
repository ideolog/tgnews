<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/01/ujabb-harman-orizetben-a-bolgar-halalkamion-ugyeben"/>
    <meta property="og:site_name" content="infostart"/>
    <meta property="article:published_time" content="2019-11-01T19:07:00+00:00"/>
    <meta property="og:title" content="Újabb hárman őrizetben a bolgár halálkamion ügyében"/>
    <meta property="og:description" content="Őrizetbe vettek pénteken három embert, kettőt Vietnamban és egyet Írországban annak a nyomozásnak a keretében, amelyet azzal kapcsolatban folytatnak, hogy a múlt héten 39 - valószínűleg többségében vietnami állampolgárságú - ember holttestére bukkantak egy bolgár rendszámú kamion pótkocsijában Délkelet-Angliában."/>
  </head>
  <body>
    <article>
      <h1>Újabb hárman őrizetben a bolgár halálkamion ügyében</h1>
      <address><time datetime="2019-11-01T19:07:00+00:00">01 Nov 2019, 19:07</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/10/28/globalis-embercsempesz-halozat-tagja-a-halalkamion-soforje"/>
        <a href="https://infostart.hu/kulfold/2019/10/28/bitang-nehez-lesz-kideriteni-valojaban-kik-haltak-meg-a-bolgar-halalkamionban"/>
        <a href="https://infostart.hu/kulfold/2019/10/26/peregnek-az-esemenyek-a-bolgar-halalkamion-ugyeben"/>
      </related>
      <h3>Őrizetbe vettek pénteken három embert, kettőt Vietnamban és egyet Írországban annak a nyomozásnak a keretében, amelyet azzal kapcsolatban folytatnak, hogy a múlt héten 39 - valószínűleg többségében vietnami állampolgárságú - ember holttestére bukkantak egy bolgár rendszámú kamion pótkocsijában Délkelet-Angliában.</h3>
      <p>Két, embercsempészettel gyanúsított embert vettek őrizetbe Vietnam Ha Tinh nevű tartományában, ahol tíz család számolt be eltűnt hozzátartozókról - jelentette a VTV vietnami televízió. A beszámoló szerint Nguyen Tien Nam ezredes, a Ha Tinh tartományi rendőrség helyettes vezetője azt mondta, hogy a gyanúsítottak közvetlenül érintettek az ügyben. A rendőrség szerint évek óta embercsempészet szervezésével foglalkoztak a térségben.</p>
      <p>Írországban európai elfogatóparancs alapján egy 22 éves észak-ír férfit tartóztattak le az esettel kapcsolatban.</p>
      <p>A 39, valószínűleg nagyrészt Vietnamból érkezett ember holttestére a múlt szerdán bukkantak egy bolgár rendszámú hűtőkamion rakterében. A hűtőkonténert a belgiumi Zeebrugge kikötőjéből szállították komppal az országba.</p>
      <p>Az AP amerikai hírügynökség megjegyzi: bár a nyomozás gyorsított ütemben halad, a hatóságok egyelőre képtelenek voltak azonosítani az áldozatokat vagy azt megmondani, hogy honnan származtak. A rendőrség eleinte azt mondta, hogy az áldozatok kínaiak voltak, de a figyelem Vietnamra terelődött, ahol családok számoltak be arról, hogy nem hallottak "úton lévő" szeretteikről.</p>
      <p>A brit vádhatóság hétfői közlése szerint a kamion sofőrje feltehetően egy globális embercsempész-hálózat tagja volt. A 25 éves, észak-írországi Maurice Robinson ellen 39 rendbeli emberölés, valamint embercsempészetre, illegális bevándorlás elősegítésére és pénzmosásra szőtt összeesküvés címén emeltek vádat.</p>
      <p>A brit rendőrség pénteken felszólított két további gyanúsítottat, Ronan and Christopher Hughest, hogy adják fel magukat.</p>
    </article>
  </body>
</html>
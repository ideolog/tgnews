<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637386/%D9%87%D8%B4%D8%AF%D8%A7%D8%B1-%D8%A2%DB%8C%D8%AA-%D8%A7%D9%84%D9%84%D9%87-%D8%B3%DB%8C%D8%B3%D8%AA%D8%A7%D9%86%DB%8C-%D8%A8%D9%87-%D9%82%D8%AF%D8%B1%D8%AA%E2%80%8C%D9%87%D8%A7%DB%8C-%D9%85%D9%86%D8%B7%D9%82%D9%87%E2%80%8C%D8%A7%DB%8C-%D9%88-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-01T19:32:00+00:00"/>
    <meta property="og:title" content="هشدار آیت الله سیستانی به قدرت‌های منطقه‌ای و بین المللی"/>
    <meta property="og:description" content="آیت الله سیستانی در پیامی مهمی اعلام کردند؛ هیچ قدرتی نباید خواست مردم عراق را به نفع خود مصادره کند."/>
  </head>
  <body>
    <article>
      <h1>
        <a href="https://www.bultannews.com/fa/news/637386/%D9%87%D8%B4%D8%AF%D8%A7%D8%B1-%D8%A2%DB%8C%D8%AA-%D8%A7%D9%84%D9%84%D9%87-%D8%B3%DB%8C%D8%B3%D8%AA%D8%A7%D9%86%DB%8C-%D8%A8%D9%87-%D9%82%D8%AF%D8%B1%D8%AA%E2%80%8C%D9%87%D8%A7%DB%8C-%D9%85%D9%86%D8%B7%D9%82%D9%87%E2%80%8C%D8%A7%DB%8C-%D9%88-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C">هشدار آیت الله سیستانی به قدرت‌های منطقه‌ای و بین المللی</a>
      </h1>
      <h2>آیت الله سیستانی در پیامی مهمی اعلام کردند؛ هیچ قدرتی نباید خواست مردم عراق را به نفع خود مصادره کند.</h2>
      <address><time datetime="2019-11-01T19:32:00+00:00">01 Nov 2019, 19:32</time> by <a rel="author">بولتن نیوز | bultannews.com</a></address>
      <p><b>گروه بین الملل</b>: تعدادی از <b>معترضان</b> بغدادی با گاز اشک‌آور به نیروهای امنیتی حمله کردند و در این حملات چند نفر مجروح شدند.</p>
      <p> </p>
      <p>به گزارش بولتن نیوز، امروز جمعه، دهم آبان‌ماه، بار دیگر خیابان‌های بغداد پایتخت عراق،  به صحنه اعتراضات گسترده مردمی، به وضعیت اقتصادی این کشور تبدیل شده است.</p>
      <p> </p>
      <p>امروز جمعه و از بعدازظهر هزاران معترض عراقی، به خیابان‌های مرکزی بغداد آمدند و شعارهای ضد دولتی سر دادند.</p>
      <p> </p>
      <p>برخی رسانه های عراقی، پیش بینی کردند که اعتراضات امروز جمعه به بزرگ‌ترین تظاهرات ضد حکومتی از زمان سقوط صدام حسین تبدیل شود.</p>
      <p> </p>
      <p>در همین حال عکس‌ها و ویدئوهایی از صحنه تجمع مردم معترض، منتشر شده که آنها را در حال فرار از گاز اشک‌آور نیروهای امنیتی نشان می‌دهد.</p>
      <p> </p>
      <p>رویترز نیز گزارش داد که تنها شب گذشته و جمعه صبح بیش از ۵۰ نفر از معترضان، زخمی و مجروح شده‌اند.</p>
      <p> </p>
      <p>ساعتی پیشتر <b>آیت‌الله سیستانی،</b> در پیامی تازه که امروز جمعه، دهم آبان‌ماه، منتشر شد، ضمن تاکید بر لزوم احترام به «خواست مردم» این کشور، هشدار داد که هیچ قدرت خارجی «نباید خواست<b> مردم عراق</b> را مصادره کند».</p>
      <p> </p>
      <p>آیت‌الله سیستانی که از آغاز اعتراضات در عراق بر لزوم اصلاحات در این کشور و توجه به خواست مردم معترض تاکید کرده، امروز جمعه در پیام خود اعلام کرد: «اصلاحات یک ضرورت است و اجزاء و چگونگی آن را اقوام و نژادهای مختلف عراق و ساکنان تمامی مناطق کشور تعیین می‌کنند».</p>
      <p> </p>
      <p>ایشان در ادامه تاکید کردند: «هیچ فردی یا مجموعه‌ای یا جناحی یا قدرتی منطقه‌ای یا بین‌المللی نباید خواست مردم عراق را مصادره کند».</p>
      <p> </p>
      <p>ناگفته نماند، در این پیام به هیچ کشور یا قدرت خارجی اشاره مستقیم، نشده است.</p>
      <p> </p>
      <p>مقام معظم رهبری نیز روز چهارشنبه در یک سخنرانی مهم، آمریکا و برخی از کشورهای عرب حاشیه خلیج فارس را به سازماندهی اعتراضات در عراق و لبنان متهم کردند و اعلام داشتند که آنان «آشوب به پا می‌کنند».</p>
      <p> </p>
      <p>رهبر معظم انقلاب در عین حال مطالبات مردم لبنان و عراق را «به حق» دانستند.</p>
      <p> </p>
      <p>معترضان عراقی در هفته‌های گذشته خواستار کناره‌گیری دولت شده‌ و علیه فساد، بیکاری و فقر در یکی از غنی‌ترین کشورهای جهان از نظر منابع نفتی، شعار دادند.</p>
      <p> </p>
      <p>از سویی دیگر، دیروز پنج‌شنبه ویدئوهایی از آتش زدن پرچم آمریکا و رژیم صهیونیستی، به دست معترضان عراقی منتشر شد.</p>
      <p> </p>
      <p>بدون احتساب کشته‌های روز سه‌شنبه در کربلا، از روز جمعه گذشته که اعتراضات در عراق از سرگرفته شد، تاکنون دست‌کم ۷۲ نفر از معترضان کشته شده‌اند.</p>
      <p> </p>
      <p>در موج اول اعتراضات نیز که ماه گذشته به وقوع پیوست ۱۴۹ نفر جانشان را از دست دادند.</p>
      <p> </p>
      <p>انتهای پیام/#</p>
    </article>
  </body>
</html>
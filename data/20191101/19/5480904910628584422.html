<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/fotbaliste-bohemians-remizovali-doma-se-slovackem-bez-branek/1815563?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T19:59:00+00:00"/>
    <meta property="og:title" content="Fotbalisté Bohemians remizovali doma se Slováckem bez branek"/>
    <meta property="og:description" content="Praha - Fotbalisté Bohemians 1905 remizovali v 15. kole první ligy se Slováckem 0:0 a v Ďolíčku neprohráli ani posedmé v sezoně. Slovácko v nejvyšší soutěži po třech výhrách za sebou poprvé naplno nebodovalo, ale sérii neporazitelnosti natáhlo na šest kol. Bodově se dotáhlo na třetí Mladou Boleslav, která má k dobru sobotní souboj v Olomouci."/>
  </head>
  <body>
    <article>
      <h1>Fotbalisté Bohemians remizovali doma se Slováckem bez branek</h1>
      <address><time datetime="2019-11-01T19:59:00+00:00">01 Nov 2019, 19:59</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Fotbalisté Bohemians 1905 remizovali v 15. kole první ligy se Slováckem 0:0 a v Ďolíčku neprohráli ani posedmé v sezoně. Slovácko v nejvyšší soutěži po třech výhrách za sebou poprvé naplno nebodovalo, ale sérii neporazitelnosti natáhlo na šest kol. Bodově se dotáhlo na třetí Mladou Boleslav, která má k dobru sobotní souboj v Olomouci.</p>
      <slideshow>
        <figure>
          <img src="https://i3.cn.cz/6/1572705414_P201911020376801.jpg"/>
        </figure>
        <figure>
          <img src="https://i3.cn.cz/6/1572705325_P201911020375101.jpg"/>
        </figure>
        <figure>
          <img src="https://i3.cn.cz/6/1572704696_P201911020362401.jpg"/>
        </figure>
        <figure>
          <img src="https://i3.cn.cz/6/1572702514_P201911020327201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3246">Fotogalerie: První fotbalová liga 2019/20</a>
        </figcaption>
      </slideshow>
      <p>První šanci měli domácí. V deváté minutě vystřelil Havel po kombinaci s Keitou z hranice vápna, ale jeho slabý pokus brankář Trmal v klidu kryl.</p>
      <p>Slovácko poprvé zahrozilo v 21. minutě. Havlík vystihl Bartkovu přihrávku a vyslal do brejku Zajíce, jehož střelu před šestnáctkou zblokoval Bartek, který tak napravil předchozí chybu.</p>
      <p>Ve 40. minutě Jindřiškovu přízemní střelu k tyči zkrotil Trmal nadvakrát. Na opačné straně Kalabiškova hlavička skončila těsně vedle branky, ale gólman Le Giang celou situaci jistil.</p>
      <p>V úvodu druhé půli si poradil s nedůrazným pokusem Šašinky. V 55. minutě si na Jindřiškův roh naskočil Pokorný, ale trefil pouze střed branky. Také hosté zahrozili po standardní situaci, jenže Hofmann hlavičkoval jen do Le Giangovy náruče. Bohemians poté častěji drželi míč na kopačkách, ale výraznější příležitost kromě Pokorného hlavičky si nevypracovali.</p>
      <p>Potřetí za sebou skončil ligový duel těchto týmů remízou. "Klokani" neprohráli v lize se Slováckem počtvrté po sobě a v Ďolíčku dokonce pošesté za sebou.</p>
      <h3>Hlasy po utkání:</h3>
      <p>
        <b>Luděk Klusáček (trenér Bohemians):</b>
        <i> "Každá remíza doma je samozřejmě ztráta. Na druhou stranu je potřeba říct, že jsme hráli s velmi dobrým soupeřem, který je venku extrémně nebezpečný a úspěšný. Podařilo se nám po většinu zápasu Slovácko přehrávat díky maximálnímu nasazení. Do 80. minuty jsme soupeře dostali pod tlak, bohužel finální řešení nebylo produktivní. V závěru hrozil soupeř, hlavně po centrech po naší pravé straně. Tam to několikrát propadlo a bylo nebezpečí, že odejdeme s prázdnou. Z tohohle pohledu musíme vzít i bod, i když jsme zklamaní, že se nám nepovedlo vyhrát."</i>
      </p>
      <p><b>Martin Svědík (trenér Slovácka):</b> <i>"Nebudu chodit kolem horké kaše, pro nás je dneska bod zlatý, ať už z důvodu prostředí, ale hlavně z důvodu našeho výkonu. První ani druhý poločas nebyl vůbec dobrý. První poločas jsme prohráli hodně osobních soubojů a po zisku balonů jsme neměli náběhovou aktivitu, hlavně krajní záložníci nám to špatně doplňovali. Nebyly tam sprintové náběhy a ochota jít rychle nahoru, abychom dostali soupeře do přečíslení nebo abychom si vytvořili lepší pozice pro útočnou fázi. Bohemka hrozila hlavně ze standardních situací, kdy jsme se dostávali pod tlak. Dobře pracovalo mužstvo v šestnáctce, byli jsme u odražených balonů. Kromě jedné hlavičky Pokorného jsme tam nic nepustili."</i></p>
      <h3>Bohemians Praha 1905 - 1. FC Slovácko 0:0</h3>
      <p>Rozhodčí: Franěk - Vlasjuk, Leška - Berka (video). ŽK: Jindřišek, Bartek - Hofmann, Trmal. Diváci: 3496.</p>
      <p><b>Bohemians:</b> Le Giang - Bartek, Hůlka, Pokorný, Podaný - Havel, Jindřišek, Rada, Vodháněl (76. Vaníček) - Nečas (78. Ugwu), Keita (90.+3 Köstl). Trenér: Klusáček.</p>
      <p><b>Slovácko:</b> Trmal - Reinberk, Hofmann, Kadlec, Divíšek - Havlík, Daníček - Kalabiška (72. Juroška), Šašinka, Navrátil - Zajíc (86. Sadílek). Trenér: Svědík.</p>
      <h3>Tabulka:</h3>
      <ul>
        <li>1. | Slavia | 14 | 12 | 2 | 0 | 29:3 | 38</li>
        <li>2. | Plzeň | 14 | 9 | 2 | 3 | 26:13 | 29</li>
        <li>3. | Mladá Boleslav | 14 | 8 | 1 | 5 | 28:19 | 25</li>
        <li>4. | Slovácko | 15 | 7 | 4 | 4 | 20:19 | 25</li>
        <li>5. | Jablonec | 14 | 7 | 3 | 4 | 26:20 | 24</li>
        <li>6. | Ostrava | 14 | 7 | 1 | 6 | 24:18 | 22</li>
        <li>7. | Sparta | 14 | 6 | 3 | 5 | 27:19 | 21</li>
        <li>8. | Liberec | 14 | 5 | 3 | 6 | 21:20 | 18</li>
        <li>9. | Olomouc | 14 | 4 | 6 | 4 | 20:20 | 18</li>
        <li>10. | Teplice | 14 | 4 | 6 | 4 | 12:17 | 18</li>
        <li>11. | České Budějovice | 14 | 5 | 2 | 7 | 21:25 | 17</li>
        <li>12. | Bohemians | 15 | 4 | 4 | 7 | 17:26 | 16</li>
        <li>13. | Příbram | 14 | 3 | 3 | 8 | 12:25 | 12</li>
        <li>14. | Karviná | 14 | 2 | 5 | 7 | 11:19 | 11</li>
        <li>15. | Zlín | 14 | 3 | 2 | 9 | 9:21 | 11</li>
        <li>16. | Opava | 14 | 2 | 3 | 9 | 7:26 | 9</li>
      </ul>
    </article>
  </body>
</html>
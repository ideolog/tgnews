<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/681708/ti-lene-oi-dyo-apofaseis-tou-ste-pou-blokaroun-ta-xenodocheia-kon"/>
    <meta property="og:site_name" content="enikos.gr"/>
    <meta property="article:published_time" content="2019-11-01T19:46:00+00:00"/>
    <meta property="og:title" content="Τι λένε οι δύο αποφάσεις του ΣτΕ που μπλοκάρουν τα ξενοδοχεία κοντά στην Ακρόπολη"/>
    <meta property="og:description" content="Την αναθεώρηση της οικοδομικής άδειας του 10ώροφου ξενοδοχείου Coco-mat στην περιοχή του Μακρυγιάννη ακύρωσε η Ολομέλεια του Συμβουλίου της Επικρατείας..."/>
  </head>
  <body>
    <article>
      <h1>Τι λένε οι δύο αποφάσεις του ΣτΕ που μπλοκάρουν τα ξενοδοχεία κοντά στην Ακρόπολη</h1>
      <address>
        <time datetime="2019-11-01T19:46:00+00:00">01 Nov 2019, 19:46</time>
      </address>
      <p>Την αναθεώρηση της οικοδομικής άδειας του 10ώροφου ξενοδοχείου Coco-mat στην περιοχή του Μακρυγιάννη ακύρωσε η Ολομέλεια του Συμβουλίου της Επικρατείας. Σχετικά με την 9ώροφη οικοδομή που ακόμα δεν έχει ανεγερθεί στην ίδια περιοχή, καταργήθηκε η δίκη λόγω ελλείψεως αντικειμένου.</p>
      <p>Συγκεκριμένα, με την υπ’ αριθμ. 2102/2019 απόφασή του το ΣτΕ ακύρωσε την αναθεώρηση της οικοδομικής άδειας του επίμαχου 10ώροφου ξενοδοχείου, καθώς είχε ως φυσικό επακόλουθο την αύξηση του ύψους του κτιρίου. Το ανώτατο δικαστήριο ερμηνεύοντας τις διατάξεις των άρθρων 24 παράγρ. 1 και 6 του Συντάγματος, 10, 14 και 50 του αρχαιολογικού νόμου (ν. 3028/2002), επανέλαβε την πάγια νομολογία του, σύμφωνα με την οποία επεμβάσεις κοντά σε μνημείο επιτρέπονται μόνο κατόπιν εγκρίσεως του υπουργού Πολιτισμού, έπειτα από γνωμοδότηση του αρμόδιου συμβουλίου, προϋπόθεση που δεν συντρέχει εν προκειμένω για το συγκεκριμένο κτίριο. Για την περίπτωση του ξενοδοχείου Coco-mat δεν είχε εκδοθεί απόφαση από το υπουργείο Πολιτισμού, ούτε είχε προηγηθεί γνωμοδότηση του Κεντρικού Αρχαιολογικού Συμβουλίου (ΚΑΣ), με δεδομένο ότι η Ακρόπολη είναι μνημείο Παγκόσμιας Κληρονομιάς.</p>
      <p>Σε ό,τι αφορά την οικοδομή, όπου σχεδιάζεται να ανεγερθεί 9ώροροφο ξενοδοχείο με τρία υπόγεια και δώμα, το ανώτατο δικαστήριο με την υπ΄ αριθμ. 2103/2019 απόφασή του έκρινε ότι πριν από την κάθε απόφαση διοικητικής Αρχής που αφορά δόμηση κτιρίου απαιτείται -κατά περίπτωση- προηγούμενη άδεια του υπουργείου Πολιτισμού, εφόσον η επίμαχη απόφαση επηρεάζει τη μορφή ή τις διαστάσεις του κτιρίου. Στην περίπτωση αυτή πριν από την προέγκριση της οικοδομικής άδειας είχε χορηγηθεί έγκριση του υπουργού Πολιτισμού μετά από γνωμοδότηση του Κεντρικού Αρχαιολογικού Συμβουλίου( Κ.Α.Σ.), μεταγενέστερα όμως η έγκριση αυτή ανακλήθηκε, κατόπιν νεότερης γνωμοδότησης του Κ.Α.Σ.. Έτσι, το δικαστήριο θεώρησε ότι η προέγκριση οικοδομικής άδειας δεν έχει νόμιμο έρεισμα.</p>
      <p>Για τα επίδικα κτίρια είχαν προσφύγει στο ΣτΕ 14 κάτοικοι της περιοχής του Μακρυγιάννη.</p>
      <p>Είναι πάντως αξιοσημείωτο ότι αρκετά ΜΜΕ αναφέρονται μόνο στην απόφαση που αφορά στην υπό ανέγερση οικοδομή επί της συμβολής των οδών Τσάμη Καρατάσου και Μισαραλιώτου και όχι στη δεύτερη-και πιο σημαντική- απόφαση που αφορά στο 10ώροφο ξενοδοχείο της Coco-Mat που έχει ήδη χτιστεί. Μάλιστα, τα συγκεκριμένα ρεπορτάζ συνοδεύονται από φωτογραφίες και πλάνα του 10ώροφου ξενοδοχείου, παρότι αναφέρονται στην 9ώροφη οικοδομή, που ακόμα δεν έχει ανεγερθεί, συσχετίζοντας έτσι δύο διαφορετικές περιπτώσεις.</p>
      <related>
        <h4>σχετικά άρθρα</h4>
        <a href="http://www.enikos.gr/society/681555/akyrothike-apo-to-ste-o-diagonismos-gia-ta-ilektronika-diodia%0A%20%20%20%20%0A"/>
        <a href="http://www.enikos.gr/society/680017/neos-anelkystiras-kai-anavathmismenos-fotismos-stin-akropoli-me-c%0A%20%20%20%20%0A"/>
        <a href="http://www.enikos.gr/society/678924/antidraseis-gia-ton-antikapnistiko-nomo-erchontai-prosfyges-sto-s%0A%20%20%20%20%0A"/>
        <a href="http://www.enikos.gr/society/678321/astynomikos-xechase-to-oplo-tou-se-bar-stin-periochi-tis-akropoli%0A%20%20%20%20%0A"/>
        <a href="http://www.enikos.gr/society/677685/imera-mnimis-75-chronia-apo-tin-apeleftherosi-tis-athinas-apo-ta-%0A%20%20%20%20%0A"/>
        <a href="http://www.enikos.gr/society/676932/sygkentrosi-tou-pame-exo-apo-to-ste-video%0A%20%20%20%20%0A"/>
        <a href="http://www.enikos.gr/society/676272/achtsioglou-na-min-apotolmisei-o-vroutsis-na-axiopoiisei-epimerou%0A%20%20%20%20%0A"/>
        <a href="http://www.enikos.gr/society/676247/pos-scholiazei-o-vroutsis-tis-apofaseis-tou-ste-gia-ton-nomo-katr%0A%20%20%20%20%0A"/>
        <a href="http://www.enikos.gr/society/676044/ergazomenos-se-kouzina-xenodocheiou-sto-lasithi-katangellei-epith%0A%20%20%20%20%0A"/>
      </related>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/457955/%E0%A6%9C%E0%A7%87%E0%A6%8F%E0%A6%B8%E0%A6%B8%E0%A6%BF-%E0%A6%9C%E0%A7%87%E0%A6%A1%E0%A6%BF%E0%A6%B8%E0%A6%BF-%E0%A6%AA%E0%A6%B0%E0%A7%80%E0%A6%95%E0%A7%8D%E0%A6%B7%E0%A6%BE-%E0%A6%B6%E0%A7%81%E0%A6%B0%E0%A7%81-%E0%A6%B6%E0%A6%A8%E0%A6%BF%E0%A6%AC%E0%A6%BE%E0%A6%B0"/>
    <meta property="og:site_name" content="Daily Janakantha"/>
    <meta property="article:published_time" content="2019-11-01T19:18:00+00:00"/>
    <meta property="og:title" content="জেএসসি-জেডিসি পরীক্ষা শুরু শনিবার"/>
    <meta property="og:description" content="অনলাইন রিপোর্টার ॥ সারাদেশে আগামীকাল শনিবার (২ নভেম্বর) থেকে শুরু হচ্ছে জুনিয়র স্কুল সার্টিফিকেট (জেএসসি) ও জুনিয়র দাখিল সার্টিফিকেট (জেডিসি) পরীক্ষা। এবছর দুই পরীক্ষায় অংশ নিচ্ছে ২৬ লাখ ৬১ হাজার ৬৮২ জন শিক্ষার্থী। প্রথম দিন সকাল ১০টায় জেএসসিতে বাংলা এবং জেডিসিতে কুরআন মাজীদ ও তাজবিদ ..."/>
  </head>
  <body>
    <article>
      <h1>জেএসসি-জেডিসি পরীক্ষা শুরু শনিবার</h1>
      <address>
        <time datetime="2019-11-01T19:18:00+00:00">01 Nov 2019, 19:18</time>
      </address>
      <figure>
        <img src="http://www.dailyjanakantha.com/files/201911/1572639456_62.jpg"/>
      </figure>
      <p>অনলাইন রিপোর্টার ॥ সারাদেশে আগামীকাল শনিবার (২ নভেম্বর) থেকে শুরু হচ্ছে জুনিয়র স্কুল সার্টিফিকেট (জেএসসি) ও জুনিয়র দাখিল সার্টিফিকেট (জেডিসি) পরীক্ষা। এবছর দুই পরীক্ষায় অংশ নিচ্ছে ২৬ লাখ ৬১ হাজার ৬৮২ জন শিক্ষার্থী। প্রথম দিন সকাল ১০টায় জেএসসিতে বাংলা এবং জেডিসিতে কুরআন মাজীদ ও তাজবিদ বিষয়ের পরীক্ষা দেবে শিক্ষার্থীরা।</p>
      <p>এবারও পরীক্ষা শুরুর ৩০ মিনিট আগে কেন্দ্রে প্রবেশ করতে হবে। প্রতিবন্ধীদের জন্য অতিরিক্ত ২০ মিনিট সময় দেওয়া হবে। যাদের হাত নেই তাদের জন্য দেওয়া হবে শ্রুতি লেখক।</p>
      <p>এবার ২৯ হাজার ২৬২ প্রতিষ্ঠানের শিক্ষার্থীরা জেএসসি ও জেডিসি পরীক্ষায় অংশ নিচ্ছে। পরীক্ষা চলবে ১১ নভেম্বর পর্যন্ত। আট সাধারণ বোর্ডের অধীনে এবার জেএসসিতে ২২ লাখ ৬০ হাজার ৭১৬ এবং মাদ্রাসা বোর্ডের অধীনে চার লাখ ৯৬৬ জন জেডিসি পরীক্ষা দেবে। পরীক্ষার্থীদের মধ্যে ১২ লাখ ২১ হাজার ৬৯৫ জন ছাত্র ও ১৪ লাখ ৩৯ হাজার ৯৮৭ জন ছাত্রী।</p>
      <p>এদিকে, শনিবার সকাল ৯টায় কেরানীগঞ্জের জিঞ্জিরা পিএম পাইলট উচ্চ মাধ্যমিক বিদ্যালয়ে জেএসসি পরীক্ষা কেন্দ্র পরিদর্শনে যাবেন শিক্ষামন্ত্রী দীপু মনি।</p>
      <p>২০১৮ সালে এ পরীক্ষায় অংশ নিয়েছিল মোট ২৬ লাখ ৭০ হাজার ৩৩৩ জন। সেই হিসাবে গত বারের চেয়ে এবার পরীক্ষার্থী কমেছে ৮ হাজার ৬৫১ জন। জেএসসিতে অনিয়মিত ২ লাখ ৩৩ হাজার ৩১০ জন ও জেডিসি পরীক্ষায় ৩০ হাজার ২৯১ জন পরীক্ষার্থীও এবার পরীক্ষায় বসছে।</p>
      <p>আগের বছরের পরীক্ষায় এক, দুই ও তিন বিষয়ে অকৃতকার্য দুই লাখ ১১ হাজার ৩৩২ জন রয়েছে জেএসসিতে; জেডিসিতে রয়েছে ২১ হাজার ৯৭৮ জন পরীক্ষার্থী। বিদেশের মোট ৯টি কেন্দ্রে এবার পরীক্ষায় বসছে ৪৫৪ জন শিক্ষার্থী। পরীক্ষায় মোট সাতটি বিষয়ে ৬৫০ নম্বরের পরীক্ষা দিতে হবে। ইংরেজি ছাড়া সব বিষয়ের পরীক্ষা হবে সৃজনশীল প্রশ্নে।</p>
      <p>পরীক্ষা চলাকালে কেন্দ্রের ২০০ মিটারের মধ্যে শিক্ষক-ছাত্র, কর্মচারীদের মোবাইল, মোবাইল সুবিধাসহ ঘড়ি, কলম, ইলেক্ট্রনিক্স ডিভাইস ব্যবহার নিষিদ্ধ। পরীক্ষার্থী ও সংশ্লিষ্ট ব্যক্তি ছাড়া অন্য কেউ কেন্দ্রে প্রবেশ করতে পারবে না। কেউ প্রবেশ করলে তার বিরুদ্ধে আইনগত ব্যবস্থা নেওয়া হবে।</p>
    </article>
  </body>
</html>
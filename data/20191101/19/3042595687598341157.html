<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/loser-ingen-problemer-med-skam/71773229"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T19:53:15+00:00"/>
    <meta property="og:title" content="- Løser ingen problemer med skam"/>
    <meta property="og:description" content="Denne uka har Petter Stordalen kjøpt charterselskap og flydd Skandinavia rundt i privatfly. Dagbladet spurte han om det er for stor forskjell mellom liv og lære."/>
  </head>
  <body>
    <article>
      <h1>- Løser ingen problemer med skam</h1>
      <h2>Denne uka har Petter Stordalen kjøpt charterselskap og flydd Skandinavia rundt i privatfly. Dagbladet spurte han om det er for stor forskjell mellom liv og lære.</h2>
      <address><time datetime="2019-11-01T19:53:15+00:00">01 Nov 2019, 19:53</time> by <a rel="author">Trym Mogen</a></address>
      <p>Selv om Petter Stordalen (56) nå er blitt eier av et charterselskap, uttaler han Gran Canaria feil.</p>
      <p>
        <b>Men - kunne milliardæren fortelle oss - det nytter ikke å ta båt dit for en to ukers ferie.</b>
      </p>
      <p>Han måtte i dag tåle flere tøffe spørsmål om hans eget klima- og miljøengasjement knyttet opp mot valget om å kjøpe 40 prosent av et reiseselskap som i 2018 sto for <a href="https://www.dagbladet.no/nyheter/dette-er-vings-gigautslipp/71764634">utslipp av 890 000 tonn CO2</a>.</p>
      <figure>
        <img src="https://dbstatic.no/71773645.jpg?imageId=71773645&amp;x=0&amp;y=10.02331002331&amp;cropw=100&amp;croph=89.97668997669&amp;width=643&amp;height=387"/>
        <figcaption><b>KLAPPET INN:</b> Nesten alt Petter Stordalen tar i blir til gul(l). Han gjør det klart at han går «all in» i Ving. Foto: Nina Hansen / Dagbladet Vis mer</figcaption>
      </figure>
      <h3>- Ikke verdens beste løsning</h3>
      <p>Selv fløy han Stockholm-Helsinki-København-Oslo fra onsdag til fredag i sitt eget privatfly for å promotere nyheten.</p>
      <p>
        <i>- Hvordan kom du deg hit i dag, Petter?</i>
      </p>
      <p>- Jeg gikk ned gangen her, sier han spøkefullt på spørsmål fra Dagbladet.</p>
      <p>
        <b>- Det er vanskelig å rekke fire hovedsteder på en dag. Jeg erkjenner at privatfly ikke er verdens beste løsning, sier han.</b>
      </p>
      <p>Han er kjent for Stordalen Foundation, som blant annet står bak Eat-initativet. Han og kona Gunhild Stordalen (40) har et flammende miljøengasjement, og milliardæren har blant annet hyllet aktivisten Greta Thunberg.</p>
      <figure>
        <img src="https://dbstatic.no/71773735.jpg?imageId=71773735&amp;width=1024&amp;height=615"/>
        <figcaption><b>TURNÉ:</b> De siste to døgnene har bestått i privatfly Stockholm-Helsinki-København-Oslo for Petter Stordalen. Han erkjenner at det ikke er den ultimate løsningen. Foto: Nina Hansen / Dagbladet Vis mer</figcaption>
      </figure>
      <h3>Liv og lære</h3>
      <p>Stordalen sier i dag at han erkjenner de problemene de globale klimaendringene skaper og at kona Gunhild gjør han oppmerksom på det hver eneste dag.</p>
      <p>
        <b>Men er det for stor forskjell mellom liv og lære?</b>
      </p>
      <p>- Det får andre vurdere. Hvis det er noen som skal klare å komme seg over på ny energiform på fly, er jeg kanskje den første, sier Stordalen karakteristisk.</p>
      <p>- Jeg ser poenget og jeg erkjenner det, sier 56-åringen.</p>
      <figure>
        <img src="https://dbstatic.no/71773648.jpg?imageId=71773648&amp;width=1024&amp;height=615"/>
        <figcaption><b>CAPTAIN SPEAKING:</b> Petter Stordalen tok seg tid til å fortelle flyskrøner med en av pilotene i hans nye selskap. Foto: Nina Hansen / Dagbladet Vis mer</figcaption>
      </figure>
      <h3>Petter-skam?</h3>
      <p>
        <i>- Føler du på Petter-skam?</i>
      </p>
      <p>- Du løser ingen problemer med skam. Det er ekstremt mange ting vi lever med som vi jobber for å løse. Hun jeg lever med forteller meg dette hver dag. Nå handler det om å jobbe med selskapene for å løse det. Se på Equinor, hva vi har fått til i Nordic Choice og Hurtigruten, sier han.</p>
      <p>Mens Ving i Norden alene sto for utslipp av 890 000 tonn CO2 i 2017/2018 var klimagassutslippene fra all innenriks sivil luftfart i 2015 på 1,28 millioner tonn, ifølge <a href="https://avinor.no/konsern/miljo-og-samfunn/klima/">Statistisk sentralbyrå (SSB)</a></p>
      <p>Lange flyreiser, som Ving spesialiserer seg på, er <a href="https://www.dagbladet.no/nyheter/dette-er-vings-gigautslipp/71764634">de slipper ut mest</a>.</p>
      <p>
        <b>- Hvis du skal til Gran Canari, (sic!) da må du ta fly, sier Stordalen.</b>
      </p>
      <p>- Jeg erkjenner fullt ut at det ikke er den beste løsningen, men du kan ikke ta båt. Du fulle fly, for det er det mest bærekraftige, sa Stordalen og gestikulerte mot Ving-sjef Magnus Wikener, som nikket anerkjennende.</p>
      <h3>- Bærekraftig kapitalist</h3>
      <p>- Ving er det mest utslippsvennlige selskapet per passasjer. Nå har de begynt å blande inn biodrivstoff og fly i framtida kommer til å gå på biodrivstoff. Jeg har ikke troa på at globale megatrender endres over natta, men det kan gjøres mye bedre, sier han.</p>
      <figure>
        <img src="https://dbstatic.no/71773699.jpg?imageId=71773699&amp;width=1024&amp;height=615"/>
        <figcaption><b>LEDELSEN:</b> Stordalen hadde med seg Vings norgessjef, Christian Fr. Grønli (t.v.), forretningspartner Torgeir Silseth - som blir styreleder og Ving-sjef Magnus Wikener (t.h.). Foto: Nina Hansen / Dagbladet Vis mer</figcaption>
      </figure>
      <p>
        <b>Stordalen kaller seg selv en «bærekraftig kapitalist» og mener han alltid har hatt et slikt perspektiv.</b>
      </p>
      <p>- Bærekraft er en del av historien om den reisen jeg har hatt som kapitalist. Jeg lever utmerket godt med at andre har et annet syn enn meg, men for meg handler det om å bygge en bærekraftig business. At andre mener noe annet om hvor bærekraftig det er, lever jeg godt med, sier han.</p>
      <h3>Løsninger</h3>
      <p>Den svenske kommentatoren Nathalia Kazmierska mener det er <a href="https://www.aftonbladet.se/nyheter/a/2Gg84v/hyckleri-att-hylla-greta--och-sen-kopa-ett-resebolag">«hyklersk»</a> å kalle seg klimaforkjemper samtidig som Stordalen kjøper store deler av et flyselskap.</p>
      <p>
        <b>- Det er ikke de første som kommer med noen kommentarer til meg som jeg gjerne skulle vært foruten, sier han.</b>
      </p>
      <p>Når Stordalen ser på løsninger på dagens utslippsproblemer, sikter han blant annet til at ingen kunne se for seg det store antall elbiler som i dag kjører rundt på norske veier.</p>
      <p>- Vi er en del av løsningen, ikke problemet, sier Stordalen.</p>
      <p>- Se på Hurtigruten. Vi har begynt med hybdridskip i Arktis. Vi har forhandlet og gått inn med milliarder. Alternativet var ikke å stoppe Hurtigruten. Det løser seg heller ikke ved å stoppe Norwegian eller Sunclass airlines, sier han om det som nå blir navnet på Vings flyselskap.</p>
      <h3>Bedre hver dag</h3>
      <p>Ving innførte i april i år <a href="https://www.ving.no/om-ving/baerekraftig-ferie/klimakompensering">klimakompensasjon på alle sine reiser</a>, som i praksis <a href="https://www.dinside.no/reise/lokker-med-miljovennlig-sydenferie/71504851">skal føre til at utslipp går ned andre steder</a>.</p>
      <p>- Det er det mest miljøvennlige reiseselskapet, kanskje i verden. De klimakompenserer fra a til å. Hvis alle hadde gjort som Ving-gruppen, så hadde veldig mange av klimautfordringene vært løst. Ving har gjort mye av det samme som Nordic Choice og Hurtigruten gjør, sier Stordalen.</p>
      <p>
        <b>Han etterlyser samtidig andre selskaper.</b>
      </p>
      <p>- Det handler mer om hva du gjør enn alt det du sier. Man løser ikke noe med skam, man løser disse problemene med å bli litt bedre hver dag og finne nye, smarte løsninger. Jeg er opptatt av å være med på den løsningen, sier han.</p>
      <p>
        <i>- Hvordan kommer du deg hjem til Bygdøy i dag?</i>
      </p>
      <p>- Da blir jeg kjørt, kanskje av en eller annen som jobber i selskapet. Det er en ganske kort tur.</p>
      <p>Etter en kort rådføring med Dagbladets fotograf etter pressekonferansen i Oslo sentrum, gikk for øvrig Petter Stordalen for den forkortede versjonen «Granka».</p>
    </article>
  </body>
</html>
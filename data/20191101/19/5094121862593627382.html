<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/vzdycky-to-muze-byt-lepsi-rika-o-ucesech-uspesna-kadernice-lenka-docekalova-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T19:12:00+00:00"/>
    <meta property="og:title" content="Vždycky to může být lepší, říká o účesech úspěšná kadeřnice Lenka Dočekalová"/>
    <meta property="og:description" content="Ke snu stát se kadeřnicí ji přivedla náhoda. Když si chtěla nechat v sedmé třídě na základní škole upravit vlasy od profesionálky, účes se tak nepovedl, že se rozhodla vytvořit si na hlavě vlastní."/>
  </head>
  <body>
    <article>
      <h1>Vždycky to může být lepší, říká o účesech úspěšná kadeřnice Lenka Dočekalová</h1>
      <address><time datetime="2019-11-01T19:12:00+00:00">01 Nov 2019, 19:12</time> by <a rel="author">Petra Poláková-Uvírová</a></address>
      <p>„Šla jsem do koupelny a vlasy dostaly takovou podobu, jakou jsem chtěla. Od té doby jsem začala česat kamarádky a vymýšlet jim účesy,“ líčí své začátky přerovská kadeřnice Lenka Dočekalová, která má za sebou úspěchy v prestižních soutěžích.</p>
      <figure>
        <img src="https://g.denik.cz/58/93/postrelmov-martina-odstrcilova-kadernice-04_denik-150-3x2.jpg"/>
      </figure>
      <aside>
        <a href="https://www.denik.cz/regiony/chci-dal-zustat-v-postrelmove-rika-kadernice-co-zaujala-svet-20190929.html">Kadeřnice Martina zaujala celý svět. Chci dál zůstat v Postřelmově, říká Přečíst článek ›</a>
      </aside>
      <p>Už v roce 2013 se stala jednou z pěti finalistek, které reprezentovaly Českou republiku na mezinárodní soutěži stylistů Goldwell Color Zoom Challenge. Stejný úspěch zopakovala i v roce 2016. Letos si na své konto připsala další triumf - v národním kole získala bronz.</p>
      <h3>Obětovala soutěži vše</h3>
      <p>„Dva roky se moc nedařilo a letos jsem se na soutěž pečlivě připravila a vzala si do hlavy, že tomu obětuji všechno. Myslím si totiž, že vždycky to může být lepší,“ popisuje Lenka Dočekalová.</p>
      <p>Úspěch je podle ní vždy zásluhou celého týmu - kadeřnice, fotografky, vizážistky a modelky. „Fotografku Zuzku Štolcovou jsem na tři hodiny doslova uvěznila v ateliéru až do doby, než jsem byla spokojená s výsledkem. Měla jsem totiž jasnou představu, jak by měl být účes vyfocený,“ dodává.</p>
      <p>Modelku našla ve své vlastní sestře Janě Šternberkové a jako vizážistka se osvědčila Jarmila Kuchtová. „Musím říci, že s vlasy mé sestry se mi asi pracovalo nejlépe,“ podotýká.</p>
      <figure>
        <img src="https://g.denik.cz/12/d3/louny-rozhovor-jan-klonfar_denik-150-3x2.jpg"/>
      </figure>
      <aside>
        <a href="https://www.denik.cz/hudba/diskzokej-klonfar-lide-se-chteji-bavit-v-tom-se-za-tricet-let-nic-nezmenilo-20191026.html">Diskžokej Klonfar: Lidé se chtějí bavit, v tom se za třicet let nic nezměnilo Přečíst článek ›</a>
      </aside>
      <p>Podle Lenky Dočekalové je nejdůležitější, aby měla kadeřnice jasnou představu, jak má účes vypadat. O úspěchu rozhoduje také fotografie, která by měla mít charisma a kouzlo.</p>
      <p>Na soutěži ji baví i to, že je celosvětová. A stejné téma, které vytváří ona v malém kadeřnickém salonu v Přerově, vzniká i na opačném konci světa. „Tím, čím se tedy trápím já doma, trápí se i jiná kadeřnice někde v luxusním salonu na Novém Zélandu,“ směje se.</p>
      <h3>Inspiraci čerpá v zahraničí</h3>
      <p>Inspiraci pro originální účesy čerpá hlavně v zahraničí. Všímá si hudebních klipů, seriálů a sleduje i zahraniční časopisy a filmy. Nápad ale většinou přichází sám ve chvíli, kdy se setká se zákaznicí - sází totiž na její osobnost a individualitu.</p>
      <p>„Myslím si, že každý dobrý kadeřník by měl mít vlastní rukopis. To je totiž důvod, proč se k němu zákazníci vracejí,“ shrnuje své motto.</p>
      <figure>
        <img src="https://g.denik.cz/46/0d/zaslouzenou-pozornost-vyvolala_denik-150-3x2.jpg"/>
      </figure>
      <aside>
        <a href="https://www.denik.cz/ostatni_kultura/ladislav-silovsky-za-kazdou-davnou-firmou-je-pribeh-20191024.html">Návrat do 19. století. Za každou dávnou firmou je příběh, říká Ladislav Silovský Přečíst článek ›</a>
      </aside>
      <p>Profesi se věnuje už třiadvacet let, a když začínala jako kadeřnice v přerovském hotelu Jana, dostaly se jí pod ruky i celebrity - třeba moderátor Karel Šíp nebo herec Martin Dejdar, který si chtěl nechat obarvit vlasy namodro, ale na poslední chvíli si to rozmyslel.</p>
      <p>Protože za ní jezdí zákaznice ze širokého okolí, o práci nemá nouzi - spíše zápasí s nedostatkem času, který by ráda více věnovala svým dvěma dcerám. Naštěstí má velkou oporu v manželovi. „Práce mě baví, těší a zaručeně mě dostane ze splínů. Největším oceněním je pro mě ale asi to, když dokážu někomu účesem změnit život - a tuto proměnu ocení i okolí,“ uzavírá Lenka Dočekalová.</p>
    </article>
  </body>
</html>
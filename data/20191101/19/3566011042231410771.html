<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543926.html/%D8%A7%D9%84%D8%AD%D8%B4%D8%AF-%D8%A7%D9%84%D8%B4%D8%B9%D8%A8%DB%8C--%D9%85%D8%B9%D8%AA%D8%B1%D8%B6%D8%A7%D9%86-%D8%A7%D8%AC%D8%A7%D8%B2%D9%87-%D8%AA%D8%B9%D8%B1%D8%B6-%D8%A8%D9%87-%D8%B9%D8%B1%D8%A7%D9%82-%D8%B1%D8%A7-%D9%86%D8%AF%D9%87%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T19:50:00+00:00"/>
    <meta property="og:title" content="الحشد الشعبی: معترضان اجازه تعرض به عراق را ندهند"/>
    <meta property="og:description" content="سازمان الحشد الشعبی عراق ضمن استقبال و حمایت دوباره از تظاهرات مسالمت‌آمیز در این کشور، از معترضان خواست اجازه تعرض به نیروهای امنیتی و تخریب مرجعیت شیعیان و الحشد عراق را ندهند."/>
  </head>
  <body>
    <article>
      <h1>الحشد الشعبی: معترضان اجازه تعرض به عراق را ندهند</h1>
      <address>
        <time datetime="2019-11-01T19:50:00+00:00">01 Nov 2019, 19:50</time>
      </address>
      <p>سازمان الحشد الشعبی عراق ضمن استقبال و حمایت دوباره از تظاهرات مسالمت‌آمیز در این کشور، از معترضان خواست اجازه تعرض به نیروهای امنیتی و تخریب مرجعیت شیعیان و الحشد عراق را ندهند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سازمان الحشد الشعبی عراق طی بیانیه‌ای ضمن اعلام حمایت از تظاهرات مسالمت‌آمیز در این کشور، از معترضان عراقی خواست همانگونه که الحشد در خطوط مقدم جبهه علیه تروریسم و داعش جنگید، آن‌ها نیز اجازه تعرض به عراق را ندهند.</p>
      <p>در این بیانیه که جمعه (دهم آبان) منتشر شد، آمده است: «هنگامی که وطن به ما نیاز پیدا کرد و مرجعیت حکیم ما از ما کمک خواست، ما اولین کسی بودیم که به ندای آن لبیک گفته و اولین کسی بودیم کهخ در خطوط عزت و کرامت ایستادیم. ما هرگز چه در گذشته و چه در حال، از موقعیتی که کشومان به حضور ما نیاز داشت، پا پس نکشیدیم و پشت نکردیم».</p>
      <p>به گزارش وب‌سایت «أین‌نیوز»، سازمان الحشد الشعبی ضمن اعلام حمایت دوباره از تظاهرات مسالمت‌آمیز معترضان عراقی اعلام کردند که در کنار آن‌ها ایستاده و خواهان تحقق مطالبات آن‌ها هستند.</p>
      <p>الحشد الشعبی در این بیانیه اعلام کرد که آماده است به خاطر معترضان و مطالبات برحق آن‌ها، فداکاری و جان‌فشانی کند.</p>
      <p>الحشد عراق از وجود برخی دست‌های پشت پرده برای به‌ورطه انداختن عراق خبر داد و گفت: «ما به دقت اوضاع را زیر نظر دارم و اطلاعاتی داریم که تأیید می‌کند خواسته‌های اجنبی،‌ عناصر نفوذی و تمایلات سیاسی وجود دارد که در کمین شما و این کشور نشسته و می‌خواهد عراق را به پرتگاه سقوط سوق دهد و فتنه، هرج‌و مرج، درگیری داخلی و ویرانی ایجاد شود».</p>
      <p>در ادامه این بیانیه آمده است: «آن‌ها به این طریق، می‌خواهند خواسته‌های شما را منحرف کرده و اعتراض‌های شما را با حملات، کشتار، اظهارات و هتاکی علیه مرجعیت دینی و حشد مقدس شما تخریب کنند».</p>
      <p>الحشد الشعبی تأکید کرد که به حضور در جبهه‌ها و «سنگرهای شرف» ادامه خواهد داد و سینه‌های خود را برای دفاع از عراق و مقدسات و مرجعیت این کشور سپر خواد کرد.</p>
      <p>الحشد الشعبی از معترضان حاضر در میادین تظاهرات خواست اجازه ندهند احدی به نیروهای امنیتی عراق حمله کرده یا دست به تخریب اموال عمومی و خصوصی و تعرض به مرجعیت دینی عراق بزند.</p>
      <p>در پایان این بیانیه، الحشد الشعبی به پایبندی کامل و دقیق خود به همه رهنمودهای مرجعیت دینی عراق تأکید کرد و گفت که الحشد الشعبی «سوپاپ اطمینان» مردم و صلح در عراق خواهد ماند.</p>
      <p>مردم عراق ماه اکتبر در اعتراض به وضعیت بد اقتصادی و معیشتی و وجود فساد در دولت دست به اعتراض زدند ولی با فرارسیدن ایام اربعین حسینی (ع)، اعتراض‌ها را به بعد از پایان اربعین (۲۵ اکتبر: سوم آبان) موکول کردند. دور دوم این اعترا‌ض‌ها از جمعه هفته قبل آغاز شده و همچنان ادامه دارد.</p>
      <p>انتهای پیام/<br/> </p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Frenskiyat-prezident-s-interesno-izkazvane-za-nelegalnite-bulgarski-bandi-910447"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T19:51:00+00:00"/>
    <meta property="og:title" content="Френският президент с интересно изказване за нелегалните български банди"/>
    <meta property="og:description" content="“Предпочитам легалните мигранти от Гвинея и Кот д'Ивоар пред нелегалните украински или български бан..."/>
  </head>
  <body>
    <article>
      <h1>Френският президент с интересно изказване за нелегалните български банди</h1>
      <address>
        <time datetime="2019-11-01T19:51:00+00:00">01 Nov 2019, 19:51</time>
      </address>
      <p>“Предпочитам легалните мигранти от Гвинея и Кот д'Ивоар пред нелегалните украински или български банди", заяви френският президент Еманюел Макрон в интервю за крайнодясното списание “Вальор актюел". Макрон подчертава, че ще хвърли цялата си енергия срещу създаването на паралелни общества и срещу нелегалната миграция. Думите му, че предпочита легалните мигранти от Африка пред нелегалните български мрежи, вдигнаха голям шум и обиколиха редица издания в целия свят.</p>
      <p>Френският президент има предвид квотите за легална икономическа миграция от африкански страни, които попълват нежелани и нископлатени работни места. Интервюто на Макрон се интерпретира като намигане към дясното и търсене на по-добро позициониране срещу Марин льо Пен за президентските избори през 2022 г., посочва агенция ДПА.</p>
      <p>Крайнодясната лидерка обяви, че отново ще участва във вота. Правителствени източници защитават интервюто пред крайнодясното списание с аргумента, че трябвало да се разговаря с всички французи през всички медии. Дебатът във Франция за миграцията и исляма се поднови заради разгорелия се отново спор около носенето на забрадките като религиозен символ.</p>
    </article>
  </body>
</html>
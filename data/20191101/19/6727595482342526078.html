<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/kerala-congress-m-decides-p-j-joseph-as-their-legislative-leader545.html"/>
    <meta property="og:site_name" content="DoolNews"/>
    <meta property="article:published_time" content="2019-11-01T19:10:00+00:00"/>
    <meta property="og:title" content="കേരള കോണ്‍ഗ്രസ് എമ്മിന്റെ നിയമസഭാ കക്ഷി നേതാവായി പി.ജെ ജോസഫ്; സി.എഫ് തോമസ് ഡെപ്യൂട്ടി ലീഡര്‍"/>
    <meta property="og:description" content="Jose K. Mani Kerala Congress (M) KERALA NEWS PJ Joseph Thiruvananthapuram Kerala തിരുവനന്തപുരം: കേരള കോണ്‍ഗ്രസ് (എം) ന്റെ നിയമസഭാ കക്ഷി നേതാവായി പി.ജെ ജോസഫിനെ തെരഞ്ഞെടുത്"/>
  </head>
  <body>
    <article>
      <h1>കേരള കോണ്‍ഗ്രസ് എമ്മിന്റെ നിയമസഭാ കക്ഷി നേതാവായി പി.ജെ ജോസഫ്; സി.എഫ് തോമസ് ഡെപ്യൂട്ടി ലീഡര്‍</h1>
      <address><time datetime="2019-11-01T19:10:00+00:00">01 Nov 2019, 19:10</time> by <a rel="author">ന്യൂസ് ഡെസ്‌ക്</a></address>
      <p>തിരുവനന്തപുരം: കേരള കോണ്‍ഗ്രസ് (എം) ന്റെ നിയമസഭാ കക്ഷി നേതാവായി പി.ജെ ജോസഫിനെ തെരഞ്ഞെടുത്തു. സി.എഫ് തോമസാണ് പുതിയ ഡെപ്യൂട്ടി ലീഡര്‍.</p>
      <p>ജോസ്. കെ. മാണിയെ പാര്‍ട്ടി നേതാവാക്കിയ നടപടി കോടതി സ്റ്റേ ചെയ്തതിനെ തുടര്‍ന്നാണ് പുതിയ തീരുമാനമെന്ന് പി.ജെ ജോസഫ് അറിയിച്ചു. വര്‍ക്കിംഗ് ചെയര്‍മാനു തന്നെയാണ് പാര്‍ട്ടി ചെയര്‍മാന്റെ സ്ഥാനമെന്നും അദ്ദേഹം പറഞ്ഞു.</p>
      <related>
        <a href="https://www.doolnews.com/kerala-congress-split-jose-k-mani-group-send-letter-to-election-commission-787.html?utm_source=doolnews&amp;utm_medium=related"/>
      </related>
      <p>ഐകകണ്‌ഠ്യേനയാണ് തെരഞ്ഞെടുപ്പ് നടന്നതെന്നും അഞ്ചംഗ പാര്‍ട്ടി എം.എല്‍.എമാരില്‍ മൂന്നുപേര്‍ പങ്കെടുത്തുവെന്നും പി.ജെ ജോസഫ് പറഞ്ഞു. നിയമസഭാ കക്ഷിയില്‍ ഭൂരിപക്ഷമുള്ളതിനാലാണ് തെരഞ്ഞെടുപ്പ് നടന്നതെന്നും അദ്ദേഹം അറിയിച്ചു.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>കട്ടപ്പന സബ്‌കോടതിയുടെ വിധി കാത്തിരുന്നതുകൊണ്ടായിരുന്നു ഇതുവരെ നിയമസഭാകക്ഷി നേതാവിനെ തെരഞ്ഞെടുക്കാഞ്ഞതെന്നും അദ്ദേഹം വ്യക്തമാക്കി.</p>
      <p>കേരള കോണ്‍ഗ്രസ് നേതാവായി തെരഞ്ഞെടുക്കണമെന്നാവശ്യപ്പെട്ട് ജോസ്. കെ. മാണി കട്ടപ്പന കോടതിയില്‍ അപ്പീല്‍ സമര്‍പ്പിച്ചിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>എന്നാല്‍ കോടതി ഇന്ന് അപ്പീല്‍ തള്ളുകയായിരുന്നു. വിധി വന്നിട്ടും കമ്മിറ്റിയില്‍ പങ്കെടുക്കാന്‍ ജോസ്. കെ. മാണി പക്ഷം തയ്യാറാവാത്തതിനെ തുടര്‍ന്നാണ് ഇന്ന് തെരഞ്ഞെടുപ്പ് നടത്തിയതെന്ന് അദ്ദഹം മാധ്യമങ്ങളോട് പറഞ്ഞു.</p>
      <related>
        <a href="https://www.doolnews.com/principal-tb-kulas-on-bineesh-bastin-issue902.html?utm_source=doolnews&amp;utm_medium=related"/>
      </related>
      <p>ജോസ് കെ. മാണി കേരള കോണ്‍ഗ്രസ് ചെയര്‍മാനായി പ്രവര്‍ത്തിക്കുന്നതിനെതിരെ പി.ജെ ജോസഫ് വിഭാഗം മുന്‍സിഫ് കോടതിയില്‍ നിന്നും സ്റ്റേ സമ്പാദിച്ചിരുന്നു. ഇതിനെതിരെ ജോസ് കെ. മാണി സബ്‌കോടതിയെ സമീപിക്കുകയായിരുന്നു.</p>
      <p>കെ.എം മാണിയുടെ മരണത്തെ തുടര്‍ന്നായിരുന്നു കേരളാ കോണ്‍ഗ്രസില്‍ ചെയര്‍മാന്‍ സ്ഥാനത്തെ ചൊല്ലി തര്‍ക്കങ്ങള്‍ ഉയര്‍ന്നത്.</p>
      <figure>
        <iframe src="https://www.youtube.com/embed/l6NzGg8D9aE" width="560" height="315" data-service="Youtube" scrolling="no"/>
      </figure>
    </article>
  </body>
</html>
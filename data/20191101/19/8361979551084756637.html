<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/impichment-trampa-pelosi-ne-viklyuchila-shcho-zachepit-ne-tilki-ukrajinu-50051201.html"/>
    <meta property="og:site_name" content="НВ"/>
    <meta property="article:published_time" content="2019-11-01T19:41:00+00:00"/>
    <meta property="og:title" content="У Конгресі допустили, що розслідування щодо імпічменту «зачепить» не тільки Україну"/>
    <meta property="og:description" content="Спікер Палати представників США Ненсі Пелосі заявила, що розслідування по імпічменту президента США може охопити й інші питання, однак, це залежить від юрисдикції комітетів."/>
  </head>
  <body>
    <article>
      <h1>У Конгресі допустили, що розслідування щодо імпічменту «зачепить» не тільки Україну</h1>
      <h2>Спікер Палати представників США Ненсі Пелосі заявила, що розслідування по імпічменту президента США може охопити й інші питання, однак, це залежить від юрисдикції комітетів.</h2>
      <address>
        <time datetime="2019-11-01T19:41:00+00:00">01 Nov 2019, 19:41</time>
      </address>
      <p>Про це повідомляє <a href="https://www.bloomberg.com/news/videos/2019-11-01/speaker-pelosi-says-decision-to-impeach-hasn-t-been-made-video">Bloomberg</a>.</p>
      <p>"Звіт Мюллера містив 11 застережень щодо обструкції правосуддя. Можливо, деякі з них стануть частиною цього (розслідування - ред.)", - сказала Пелосі.</p>
      <p>Вона заявила, що у Конгресу "немає іншого вибору", дорікнувши республіканцям, що вони продовжують захищати президента.</p>
      <p>"Ми прийняли присягу захищати нашу демократію, і саме це стало об'єктом нападу з його (президента Трампа - ред.) боку", - сказала вона.</p>
      <p>Раніше Палата представників Конгресу США прийняла <a href="https://nv.ua/ukr/world/countries/impichment-trampa-palata-predstavnikiv-priynyala-rezolyuciyu-na-pidtrimku-novini-ssha-50050930.html">резолюцію на підтримку процедури імпічменту президента Дональда Трампа</a>.</p>
      <p>Нагадаємо, 26 вересня комітет з розвідки Палати представників США <a href="https://nv.ua/ukr/world/geopolitics/skarga-rozvidnika-na-rozmovu-trampa-iz-zelenskim-50044931.html">опублікував скаргу</a> співробітника американської спецслужби на телефонну розмову Дональда Трампа з Володимиром Зеленським.</p>
      <p>Вона <a href="https://nv.ua/ukr/world/countries/impichment-trampa-rozsekrechena-skarga-rozvidki-50044821.html">була розсекречена після публікації Білим домом стенограми цієї бесіди.</a></p>
      <p>Згідно з розшифровкою розмови, Трамп просив Зеленського відновити розслідування щодо компанії Burisma, з якою пов'язаний син Джо Байдена Хантер. Також перед розмовою Трамп призупинив виділення військової допомоги для України.</p>
      <p>Після скандалу навколо телефонної розмови спікер Палати представників <a href="https://nv.ua/ukr/world/geopolitics/u-ssha-ogolosili-pro-zapusk-proceduri-impichmentu-trampa-novini-svitu-50044590.html">Ненсі Пелосі оголосила про запуск процедури імпічменту</a> Трампа за ймовірний тиск на президента України.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595335/sti-madriti-ton-dekemvrio-tha-ginei-i-diethni-diaskepsi-tou-oie-gia-to-klima"/>
    <meta property="og:site_name" content="SIGMALIVE"/>
    <meta property="article:published_time" content="2019-11-01T19:46:00+00:00"/>
    <meta property="og:title" content="Στη Μαδρίτη τον Δεκέμβριο θα γίνει η διεθνή διάσκεψη του ΟΗΕ για το κλίμα"/>
    <meta property="og:description" content="Η διεθνής διάσκεψη του ΟΗΕ για το κλίμα, η COP25, θα διεξαχθεί στην Ισπανία, ανακοίνωσε σήμερα ο ΟΗΕ.   &quot;Έχουμε τη χαρά να ανακοινώσουμε ότι το..."/>
  </head>
  <body>
    <article>
      <h1>Στη Μαδρίτη τον Δεκέμβριο θα γίνει η διεθνή διάσκεψη του ΟΗΕ για το κλίμα</h1>
      <address><time datetime="2019-11-01T19:46:00+00:00">01 Nov 2019, 19:46</time> by <a rel="author">sigmalive</a></address>
      <p>Η διεθνής διάσκεψη του ΟΗΕ για το κλίμα, η COP25, θα διεξαχθεί στην Ισπανία, ανακοίνωσε σήμερα ο ΟΗΕ.</p>
      <p>"Έχουμε τη χαρά να ανακοινώσουμε ότι το γραφείο της COP συμφώνησε η COP25 να διεξαχθεί από τις 2 έως τις 13 Δεκεμβρίου στη Μαδρίτη, στην Ισπανία", έγραψε στο Twitter η Πατρίτσια Εσπιζόνα, η υπεύθυνη για το Κλίμα του ΟΗΕ.</p>
      <p>Ο πρόεδρος της Χιλής Σεμπαστιάν Πινιέρα ανακοίνωσε την Τετάρτη ότι η χώρα του, που πλήττεται  από ένα πρωτοφανές κίνημα διαμαρτυρίας, αδυνατεί να φιλοξενήσει την COP 25 τον Δεκέμβριο, όπως και τη σύνοδο κορυφής του Φόρουμ Οικονομικής Συνεργασίας Ασίας-Ειρηνικού (APEC) που επρόκειτο να διεξαχθεί στο Σαντιάγο στα μέσα Νοεμβρίου.</p>
      <p>Την Πέμπτη, ο Πινιέρα ανακοίνωσε ότι ο Ισπανός πρωθυπουργός Πέδρο Σάντσεθ "προσφέρθηκε να διοργανώσει την COP25 στη Μαδρίτη τις ίδιες ημερομηνίες στις οποίες είχε προγραμματιστεί η διάσκεψη στη Χιλή".</p>
      <p>Σχεδόν 25.000 αντιπρόσωποι αναμένονται στη Μαδρίτη για τη διεθνή διάσκεψη, στόχος της οποίας είναι να συγκεκριμενοποιηθούν οι λεπτομέρειες της εφαρμογής της συμφωνίας-ορόσημο που επιτεύχθηκε στο Παρίσι το 2015, εν μέσω πιέσεων από περιβαλλοντικές οργανώσεις και μαζικές διαδηλώσεις για ανάληψη επείγουσας δράσης κατά της υπερθέρμανσης του πλανήτη.</p>
    </article>
  </body>
</html>
<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118761-ds-osudio-napad-dmitrovica-na-kisjuhasa?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-01T19:30:04+00:00"/>
    <meta property="og:title" content="DS osudio napad Dmitrovića na Kišjuhasa"/>
    <meta property="og:description" content="Gradski odbor Demokratske stranke (DS) u Novom Sadu najoštrije je danas osudio šovinistički napad novinara Ratka Dmitrovića na docenta Filozofskog fakulteta u Novom Sadu i kolumnistu dnevnog lista &quot;Danas&quot; Alekseja Kišjuhasa.&quot;Nasrtaj Dmitrovića putem društvene mreže Tviter, u kojem je poznatog novosadskog sociologa i univerzitetskog predavača nazvao psihopatom, ustašoidom, srbofom i drugim pogrdnim izrazima, predstavlja očigledan slučaj govora mržnje u javnom prostoru zbog kojeg bi morale da reaguju i sudske vlasti koje su dužne da pokrenu zakonom predvidjen postupak protiv Dmitrovića&quot;, naveo je DS u saopštenju za javnost.Demokrate su ocenile da je Kišjuhas postao meta uvreda i napada zbog svojih stavova iznetih u javnosti na koje kao intelektualac i punopravni gradjanin ove zemlje ima apsolutno pravo, a koji očigledno ne odgovaraju vladajućem režimu i njegovim pristalicama.&quot;Nažalost, Dmitrovićev šovinistički narativ u obračunu sa Kišjuhasom je postao dominantan u današnjoj Srbiji u kojoj je režim Aleksandra Vučića…"/>
  </head>
  <body>
    <article>
      <h1>DS osudio napad Dmitrovića na Kišjuhasa</h1>
      <address>
        <time datetime="2019-11-01T19:30:04+00:00">01 Nov 2019, 19:30</time>
      </address>
      <p><b>Gradski odbor Demokratske stranke (DS) u Novom Sadu najoštrije je danas osudio šovinistički napad novinara Ratka Dmitrovića na docenta Filozofskog fakulteta u Novom Sadu i kolumnistu dnevnog lista "Danas" Alekseja Kišjuhasa.</b><br/><br/>"Nasrtaj Dmitrovića putem društvene mreže Tviter, u kojem je poznatog novosadskog sociologa i univerzitetskog predavača nazvao psihopatom, ustašoidom, srbofom i drugim pogrdnim izrazima, predstavlja očigledan slučaj govora mržnje u javnom prostoru zbog kojeg bi morale da reaguju i sudske vlasti koje su dužne da pokrenu zakonom predvidjen postupak protiv Dmitrovića", naveo je DS u saopštenju za javnost.<br/><br/>Demokrate su ocenile da je Kišjuhas postao meta uvreda i napada zbog svojih stavova iznetih u javnosti na koje kao intelektualac i punopravni gradjanin ove zemlje ima apsolutno pravo, a koji očigledno ne odgovaraju vladajućem režimu i njegovim pristalicama.<br/><br/>"Nažalost, Dmitrovićev šovinistički narativ u obračunu sa Kišjuhasom je postao dominantan u današnjoj Srbiji u kojoj je režim Aleksandra Vučića oslobodio svoje sledbenike i abonente svake odgovornosti za učinjena dela i javno izgovorene reči. Verbalno nasilje kojem je pribegao dugogodišnji glavni urednik Večernjih novosti i saradnik u drugim dnevnim i periodičnim listovima, medjutim, ne može i ne sme ostati samo na verbalnoj osudi zgranutog dela javnosti. Pridružujemo se zahtevima da Dmitrović zbog svog šovinističkog ispada bude osudjen i u sudskim institucijama u skladu sa zakonima ove zemlje", piše u saopštenju.</p>
    </article>
  </body>
</html>
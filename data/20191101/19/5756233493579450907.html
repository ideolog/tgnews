<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619271/%D8%B4%D8%B9%D8%A7%D8%B1-%D8%AC%D8%A7%D9%84%D8%A8-%D9%87%D9%88%D8%A7%D8%AF%D8%A7%D8%B1%D8%A7%D9%86-%D8%AA%D8%B1%D8%A7%DA%A9%D8%AA%D9%88%D8%B1-%D8%A8%D8%B9%D8%AF%D8%A7%D8%B2-%D8%AF%D8%B1%DB%8C%D8%A7%D9%81%D8%AA-%DA%AF%D9%84-%D8%B4%D8%AC%D8%A7%D8%B9%DB%8C-%D8%AA%D8%B4%D9%88%DB%8C%D9%82-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T19:22:00+00:00"/>
    <meta property="og:title" content="شعار جالب هواداران تراکتور بعداز دریافت گل/ شجاعی تشویق شد"/>
    <meta property="og:description" content="دیدار دو تراکتور و استقلال در حالی با تساوی یک بر یک در نیمه اول به پایان رسید که هواداران تراکتور بعداز دریافت گل تیمشان شعار جالبی سر دادند."/>
  </head>
  <body>
    <article>
      <h1>شعار جالب هواداران تراکتور بعداز دریافت گل/ شجاعی تشویق شد</h1>
      <h2>حاشیه‌های نیمه اول دیدار تراکتور- استقلال؛</h2>
      <address>
        <time datetime="2019-11-01T19:22:00+00:00">01 Nov 2019, 19:22</time>
      </address>
      <p>
        <i>دیدار دو تراکتور و استقلال در حالی با تساوی یک بر یک در نیمه اول به پایان رسید که هواداران تراکتور بعداز دریافت گل تیمشان شعار جالبی سر دادند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در ادامه مسابقات هفته نهم لیگ برتر فوتبال تیم های استقلال و تراکتور از ساعت ۱۸ امروز جمعه به مصاف هم رفتند که نیمه نخست این بازی با نتیجه تساوی یک - یک به پایان رسید.</p>
      <p>محمدرضا آزادی (۱۷) برای تراکتور و شیخ دیاباته(۴۰) برای استقلال گلزنی کردند.</p>
      <figure>
        <img src="https://aftabnews.ir/files/fa/news/1398/8/10/353877_497.jpg"/>
      </figure>
      <p>بعداز دریافت گل تراکتور هواداران تراکتور شعار معروف عیبی یوخ یعنی عیبی ندارد را سر دادند. بیش از ۷۰ هزار نفر از هواداران تراکتور در ورزشگاه حضور دارند و همچنین نزدیک ۲۰۰ نفر نیز از هواداران استقلال از نزدیک نظاره گر این بازی دیدنی هستند.</p>
      <p>امروز مصطفی دنیزلی سرمربی سرخ پوشان تبریزی به شدت از سوی هواداران تراکتور تشویق شد.</p>
      <p>با اینکه شجاعی و دژاگه دو بازیکن ملی پوش تراکتور امروز روی نیمکت نشسته اند ولی در ابتدای بازی آنها به شدت از سوی هواداران تشویق شدند.</p>
      <p>با وجود پر شدن استادیوم تماشاگران همچنان در مقابل درهای استادیوم حضور دارند و تعداد زیادی هم پشت در مانده‌اند.</p>
      <p>سرمربیان تیم‌های تراکتور و استقلال تهران قبل از آغاز بازی با یکدیگر برخورد گرمی داشتند و خوش و بش کردند.</p>
      <p>هنگامی که تراکتوری‌ها وارد زمین شدند تماشاگران تراکتور میثم تیموری را تشویق کردند. تیموری بازیکن فصل گذشته استقلال بود که در لیست مازاد استراماچونی قرار گرفت.</p>
      <p>برخی از هواداران تراکتور امروز شعارهایی نیز علیه وریا غفوری بازیکن استقلال سر دادند.</p>
      <p>بیژن حیدری داور وسط این بازی است و کمک های وی نیز محمدرضا ابوالفضلی و آرمان اسعدی هستند. اشکان خورشیدی و محمدرضا اکبریان نیز کمک داوران اضافی هستند و سعید قاسمی نیز داور چهارم بوده و ناظر این بازی توسط فدراسیون فوتبال اسماعیل صفیری انتخاب شده است.</p>
      <p>تراکتور اگر در بازی امروز پیروز شود می تواند صدرنشین جدید لیگ برتر باشد و همین موضوع بر جذابیت های این بازی افزوده است.</p>
    </article>
  </body>
</html>